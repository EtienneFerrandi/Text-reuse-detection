 De exploratoribus et de quadraginta annis transactis in heremo.
Quadraginta isti anni, fratres carissimi, de quibus modo, cum divina lectio legeretur, audivimus, quod filii israhel per longissimos viae circuitus in heremo commorati sunt, difficiles ac duros praesentis vitae humanarum miseriarum exprimebant labores.
 
Vnde propter nimia peccata, quae in hac vita abundant, de sexcentis milibus non plus quam duo viri repromissionis terram intraverunt, sicut ipse dominus loquitur ad incredulum populum: quia, inquit, murmurastis contra me, non introibitis terram pro qua iuravi patribus vestris: parvulos autem vestros introducam in terram quae vobis displicuit.
 
Senior ille populus, fratres carissimi, qui propter incredulitatem in deserto mortuus est, significavit priorem populum iudaeorum; parvuli vero illi, id est, iunior populus figuravit populum gentium.
 
Sicut enim seniore populo mortuo iunior terram repromissionis accepit, ita reprobato populo iudaeorum iunior populus christianorum gratiam divinae benedictionis obtinuit.
 
Duo ergo fuerunt, qui contra murmurantem populum clamabunt, ut, si propicius esset dominus, traderet illis terram lacte et melle manantem.
 
Et forte ipsi duo sunt, quos legimus uvam mirae magnitudinis in ligno suspensam ad israheliticum populum detulisse.
 
Tamen, fratres carissimi, non transitorie vel neglegenter, sed cum ingenti tremore considerandum est illud quod supra dictum est, quia de sexcentis milibus duo tantum terram repromissionis ingressi sunt.
 
Haec ergo audiant, qui ita deum misericordem esse volunt, ut iustum esse non credant.
 
Si enim diligenter adtendimus, fratres carissimi, et erga illa sexcenta milia, quae in heremo mortua fuerunt, deus noster misericors fuit, et illis duobus, qui terram repromissionis intraverunt, iustus apparuit.

 Quomodo non fuit misericors, qui eos per quadraginta annos reservavit et expectavit ad poenitentiam; et non solum converti noluerunt, sed etiam frequenti rebellione contra dominum murmurantes ad peccatorum suorum cumulum graviorem semper sarcinam addiderunt?
quomodo non est misericors, qui nos tanto tempore expectat, ut corrigamur?
 
numquid tam prolixa misericordia potest iusto iudici deo auferre iustitiam?
 
quanto enim diutius expectat, tanto gravius vindicat.
 
Quando enim prolixis temporibus peccamus, et nihil mali a domino sustinemus, patientia est, non neglegentia: non ille potentiam perdidit, sed nos ad paenitentiam reservavit.
 
Ergo et illis qui in heremo mortui sunt misericors fuit, quos tanta longanimitate sustinuit; et illis duobus iustus, quos fidei merito in terram repromissionis induxit.
 
Sed dicit aliquis, quod, etiam si egissent paenitentiam, terram repromissionis intrare non potuissent, quia deus diffinitam de illis dederat sententiam, dicens: non intrabitis terram pro qua iuravi patribus vestris, sed in solitudine iacebunt cadavera vestra.
 
Non ita est, fratres carissimi: atque utinam tam cito peccator homo recurrat ad paenitentiam, quam cito deus etiam diffinitam vult mutare sententiam.
 
Audi ipsum dominum per prophetam spem maximam humano generi promittentem: repente, inquid, loquar ad gentem, ut pro peccatis suis faciam eis malum: et si pro iniquitatibus suis egerint paenitentiam, et ego paenitentiam agam super malo, quod locutus sum ut facerem eis, et non faciam.
 
Videte, fratres, quanta sit circa nos pietas dei nostri, et agnoscite utrum velit negare misericordiam, qui ad conversionem nostram suam desiderat mutare sententiam.

 Convertamur ergo, fratres carissimi, nec emendationem nostram ad extremum vitae nostrae tempus differre velimus, sed audiamus prophetam dicentem: nolite tardare converti ad dominum, nec differatis de die in diem, quia nescitis quae superventura pariat dies.
O homo, quare differs de die in diem, forte hodie habiturus ultimum diem?
 
semper ergo, fratres carissimi, cum ingenti timore et tremore ad memoriam revocemus, quod tanta sit apud deum nostrum iustitia, ut, sicut iam supra dictum est, de sexcentis milibus duo tantum terram repromissionis intraverint.
 
Haec si humili et contrito corde adsidue cogitare voluerimus, salubrem nobis metum incutientes, medicamenta nobis de alienis vulneribus faciemus, et aliorum mors proficiet ad nostram salutem.
 
Qui tamen sint duo isti, qui iudaeorum populum ad terram repromissionis invitant, vel quid spiritaliter significent, diligenter adtendite.
 
Duo isti novum et vetus testamentum significant: istis enim duobus ducibus, id est, novo et veteri testamento ad terram verae repromissionis, id est, ad aeternam beatitudinem pervenitur.
 
De istis duobus testamentis legimus: in medio duorum animalium cognosceris; vetus namque et novum testamentum, etsi aliquibus locis in litera discrepant, tamen in veritate concordant, et diverso genere duo unum loquuntur.
 
Sed et aliter duo isti intellegi possunt: duobus ducibus enim ad terram repromissionis ascenditur, quia ad christum historia et allegoria, fide et operibus, caritate dei et caritate proximi pervenitur.
 
Iterum atque iterum rogo vos, fratres, et ammoneo, ut istam severitatem et iustum iudicium dei, quo senior ille populus pro peccato murmurationis in deserto consumptus est, cum grandi semper metu et sollicitudine cogitemus, et sic amemus dei misericordiam, ut tamen iustitiam timeamus.
 
Parcit modo, sed non tacet; tacet sed non semper tacebit.
  Modo enim pro ineffabili pietate sua non solum nos ammonet, sed etiam rogat, ut nos a peccatis mortiferis revocemus.
Audiamus illum, dum rogat, ne nos postea non audiat ille, dum iudicat.
 
Audiamus eum per prophetam dicentem: fili, inquid, miserere animae tuae placens deo.
 
Quid ad haec respondes, humana fragilitas? deus te rogat ut tui miserearis, et non vis; causam tuam apud te agit, et a te non potest impetrare.
 
Et quomodo te audit ille in die iudicii supplicantem, cum te eum pro te ipso nolueris audire rogantem?
 
quis enim non expavescat et metuat, fratres carissimi, quod pro quadraginta dierum spatio quadraginta annis populus iudaeorum poenam recipere meretur in heremo?
 
si enim pro unius diei culpa unius anni spatium repensandum est poenae, nos, qui tanta cotidie peccata committimus, si elemosinarum vel paenitentiae non subvenerint medicamenta, timeo ne vobis non inferantur temporalia, sed aeterna supplicia.
 
Et quia calidis vulneribus solent medicamenta celerius subvenire, quotienscumque peccaverimus, non expectemus mortifera securitate vulnera ipsa putrescere, nec iterum vulnera vulneribus augeamus; sed continuo ad spiritalem medicum recurrentes, salutem recipere festinemus.
 
Et ideo quomodo quando in corpore vulnus accipimus, si statim medicamenta requirimus, cito sanitatem recipere poterimus; ita, si mora fuerit, necesse est ut tardius ad sanitatem plaga ipsa redeat, aut aliqua foeda cicatrix in corpore nostro remaneat.
 
Si haec in corpore facimus, quanto magis in animae vulneribus adhibere debemus, ubi ad imaginem dei et similitudinem facti sumus?
 si tantam curam inpendimus corpori, quod velimus nolimus in pulverem redigendum est, quantum sollicitudinis curam erga salutem animae debemus adponere, ut, sicut dicit apostolus, sine macula vel ruga mereamur ante tribunal aeterni iudicis apparere; ne forte, si multis peccatorum vulneribus lacerati et vitiorum pannis sordentibus involuti ad illud nuptiale convivium venerimus, dicatur nobis illud quod ipse sponsus caelestis in evangelio dixit: amice, quomodo huc intrasti, non habens vestem nuptialem?
avertat a nobis deus illud quod sequitur.
 
Cum enim haec peccator ille audiens obmutuisset, dixit pater familias: ligate illi manus et pedes, et proicite in tenebras exteriores, ibi erit fletus et stridor dentium.
 
Ecce qualem sententiam accepturi sunt, qui maiorem de corpore quam de anima sollicitudinem gerunt, et plus cogitant qualiter caro sua parvissimo tempore vivat in oculis hominum, quam quomodo anima sua ornata bonis operibus ad beatitudinem vel similitudinem perveniat angelorum.
 
Haec ergo, fratres carissimi, sicut superius supplicavi, si adtentius voluerimus cogitare, remedia nobis in die necessitatis adquirimus; ut cum dies iudicii venerit, non cum impiis et peccatoribus puniamur, sed cum iustis et deum timentibus ad aeterna praemia feliciter veniamus: auxiliante domino nostro iesu christo, cui est honor et imperium cum patre et spiritu sancto in saecula saeculorum. Amen.