Non est sine causa, fratres carissimi, quod praeceptorum legis dei numerus nisi quia obscuratum est insipiens cor eorum, et rationali mente, qua unum deum colere, venerari, adorare debuerunt, idola per sacrificia sacrilega coluerunt, et mutatus est in animis eorum limpidissimus honor unius dei in sanguineos diversorum deorum cultus?
secundum praeceptum est: non assumes nomen domini dei tui in vanum; secunda plaga est ranarum multitudo per omnem aegyptum.
 
Dicitur enim et est veritas, sicut ipse dixit: ego sum via et veritas et vita; et qui de deo recte praedicat, veritatem praedicat.
 
Qui vero heretica pravitate aliquid sentit, magis enim ranarum modo in paludibus inmunditiae importunitate et loquacitate strepit, quam ecclesiastica soliditate loquatur.
 
Ideo heretici ranis comparantur, quia magis in vanitate falsitatis de deo strepunt, quam in veritate rectae fidei loquuntur.
 
Tertium praeceptum est: memento ut diem sabbati sanctifices.
 
In sabbato vero quaedam requies animarum fidelium designatur, qua a mundanis cupiditatibus liberae in dilectione dei et proximi requiescunt, sicut dictum est: vacate, et videte quoniam ego sum deus.
 
Huic tranquillissimae requiei <contraria est> inordinatissima saecularium voluptatum inquietudo, quae cinifis comparantur; quae scilicet cinifes tertia plaga sunt natae.
 
Nam saeculares curae insidentes animo oculum cordis excaecant et conturbant, et a vacatione divinae contemplationis avertunt.
 
Quartum praeceptum est: honora patrem tuum et matrem tuam.

 Huic contraria est quarta aegyptiorum plaga, musca canina.
Nihil tam caninum est, quam illos qui genuerunt non honorare; vel magis spiritaliter dum deus pater et mater ecclesia recta fide vel digno honore non colitur.
 
Quintum praeceptum est: non moechaberis; quinta plaga est mors in pecora aegyptiorum.
 
Quid est homo, qui libidinem suam ratione sibi data in seipso non cohercet, nisi pecus irrationale?
 
de quibus dicitur: et homo, cum in honore esset, non intellexit; comparatus est iumentis insipientibus, et similis factus est illis.
 
Quid talem sequitur, nisi mors aeterna tormentorum? ideo homini ratio est data, ut castiget se ipsum, et prohibeat in se carnales motus et illicitas concupiscentias; et si laborat hic in continendo aliquid, gaudet iterum in remunerando: nam si opus fatigat, merces consolatur.
 
Sextum praeceptum est: non occides; sexta plaga est, pustulae et vulnera in corpore.
 
Tabescunt animae homicidales, ardent ira, bulliunt invidia: quia per iram homicidii fraternitatis amor deperit.
 
Sicut vesica et vulnus corpus urit, ita et invidia et homicidii voluntas animam urit; et si possemus videre animas homicidarum, plus plangeremus quam putrescentia corpora ulceratorum.
 
Praeceptum septimum est: non furaberis; et septima plaga est grando in fructibus.

 Nemo enim habet iniustum lucrum sine iusto dampno; verbi gratia, qui furatur, acquirit vestem, sed caelesti iudicio amittit fidem.
Vbi lucrum, ibi dampnum: visibiliter lucrum, invisibiliter dampnum.
 
Fames frugum in grandinis tempestate comparatur: fames enim meritorum in furto avaritiae acquiritur, et maior fames est et periculosior plaga et gravior est mors interioris hominis quam exterioris.
 
Octavum praeceptum est: falsum testimonium non dices; octava plaga locusta, animal dente noxium.
 
Quid autem vult falsus testis, nisi mordendo nocere, et consumere mentiendo, apostolo teste, qui ait: si mordetis et comeditis invicem, videte ne ab invicem consumamini?
 
nonum praeceptum est: non concupisces uxorem proximi tui; nona plaga est densae tenebrae.
 
Quae enim tenebrae tam densae sunt, quam caritatis fedus in proximo disrumpere, et castitatis iura in seipso violare?
 
qui enim uxorem alterius per adulterium concupiscit, et spiritum sanctum a seipso repellit, et alium cogit a se pati, quod ipse non vult ab altero pati.
 
Decimum praeceptum est: non concupisces ullam rem proximi tui; decima plaga est mors primogenitorum.
 
Nemo enim operatur bene, nisi fides praecesserit.

 O homo, primogenitus tuus est rationalis fides tua: omnia enim opera tua bona filii tui sunt spirituales, qui fiunt in caritate.
Si rem alienam concupiscis occulte, interius fidem perdis, et ecce primogenitum perdis.
 
Qui fidem perdiderit, quid amplius habet perdere? sicut in filiis ad ius hereditarium nihil carius est primogenito, ita ad capessendam hereditatem aeternam nihil fortius est fide, quae per caritatem operatur.
 
Sciendum quoque est, decem praecepta legis duobus praeceptis evangelicis, id est, dilectione dei et proximi impleri.
 
Nam tria praecepta, quae in priori tabula conscripta fuere, ad dilectionem dei pertinent; in secunda vero tabula septem praecepta inscripta sunt, quorum unum est honora patrem et matrem tuam: quae omnia proculdubio ad dilectionem proximi pertinere dinoscuntur.
 
Et hoc est quod in evangelio legimus dominum dixisse: in hiis duobus praeceptis tota lex pendet et prophetae.
 
Et item iacobo dicente apostolo legimus: qui autem offenderit in uno, factus est omnium reus.
 
Quid est, in uno offendere, et omnia perdere, nisi de caritatis praecepto cecidisse, sine qua iuxta apostolum nihil in virtutibus prodesse ostenditur, et in omnibus aliis praeceptis offendisse?
 
haec quoque decem praecepta decem cordarum psalterio comparantur: tria in una tabula, ad deum pertinentia: septem in altera tabula, ad proximum; quorum primum est honora patrem tuum et matrem tuam, secundum non moechaberis, tertium non occides, quartum non furtum facies, quintum non falsum testimonium dices, sextum non concupisces uxorem proximi tui, septimum non concupisces ullam rem proximi tui.
 
Haec septem iunge ad tria prima, ut cantare possis canticum novum decem cordarum; quas cordas si ordinate tangis, utrumque eris, et citharista et venator, et cadent ante te decem bestiae saevissimae.

Tangis secundam, qua non accipis nomen domini dei tui in vanum: cecidit bestia erroris nefandarum heresum.
Tangis tertiam, ubi pro spe quietis facis quicquid facis: interficitur crudelior ceteris bestiis, id est, amor saeculi huius.
 
Tangis quartam cordam, qua parentes honorantur: occiditur bestia impietatis.
 
Tangis quintam cordam, non moechaberis: cadit bestia, id est, omnium libidinum inmunditia.
 
Tangis sextam cordam, non occides: suffocatur bestia crudelitatis et irae.
 
Tangis septimam cordam, non furtum facies: perit bestia rapacitatis.
 
Tangis octavam cordam, non falsum testimonium dices: cadit bestia falsitatis.
 
Tangis nonam, non concupisces uxorem proximi tui: eliditur bestia cogitationis adulterinae.
 
Aliud est cogitationi non consentire, aliud est opere non perpetrare; et ideo duo sunt praecepta contra fornicationem: ibi non moechaberis, hic non concupisces uxorem proximi tui.
 
Tangis decimam, non concupisces rem proximi tui: interficitur bestia omnium malorum <radix> cupiditas.


Ita cadentibus omnibus bestiis securus cantabis: benedictus dominus deus meus, qui docet manus meas ad praelium, et digitos meos ad bellum.
Non solum has primarias decem bestias occidis, sed earum quoque catulos; nam multa capita sunt sub istis capitibus: in singulis cordis, non singulas bestias, sed greges bestiarum interficis.
 
Et tunc cantabis canticum cum amore et dilectione decem cordarum domino deo tuo, qui est misericordia et refugium tuum, susceptor tuus et liberator tuus, liberans animam tuam de ore leonis et de medio catulorum leonum.
 
Isti sunt thesauri nostri.