AU_s_9	Tractatus sancti Augustini de decem chordis sermo habitus Chusa
AU_s_9	Dominus et deus noster misericors et miserator, longanimis et multum misericors et uerax, quam largiter praerogat misericordiam in praesenti saeculo, tam seuere minatur iudicium in futuro saeculo.
AU_s_9	Verba quae dixi scripta sunt, et diuinis auctoritatibus continentur, quia Misericors et miserator dominus, longanimis et multum misericors et uerax*. Multum delectat omnes peccatores et amatores saeculi huius, quia misericors et miserator dominus, quia longanimis et multum misericors.
AU_s_9	Sed si amas tam multum misericordem, time ibi et ultimum quod ait: Et uerax.
AU_s_9	Si enim nihil aliud diceret nisi: Misericors et miserator dominus, et multum misericors, quasi iam conuerteres te ad securitatem et impunitatem et ad licentiam peccatorum.
AU_s_9	Faceres quod uelles, utereris saeculo, uel quantum tibi permitteretur uel quantum tibi libido iussisset.
AU_s_9	Et si quis te bene monendo obiurgaret atque terreret, ut cohiberes te ab immoderato fluxu eundo post concupiscentias tuas et deserendo deum tuum, inter medias uoces obiurgantis existeres, impudenti quidem fronte ueluti audita diuina auctoritate, et legeres de libro dominico: 'Quid me terres de deo nostro?
AU_s_9	Ille misericors est et miserator et multum misericors'.
AU_s_9	Ne talia homines dicerent, unum uerbum addidit in fine*, quod ait, Et uerax.
AU_s_9	Et excussit laetitiam male praesumentium, et induxit timorem dolentium.
AU_s_9	Gaudeamus ad misericordiam domini, sed timeamus iudicium domini.
AU_s_9	Parcit, sed non tacet.
AU_s_9	Tacet, sed non semper tacebit.
AU_s_9	Audi dum non tacet in uerbo, ne non tibi uacet audire dum non tacebit in iudicio.
AU_s_9	Modo enim licet tibi causam tuam componere.
AU_s_9	Ante ultimum iudicium dei tui compone causam tuam.
AU_s_9	Non est unde praesumas, cum ille uenerit, nec falsos testes adduces quibus ille fallatur, nec patronum fraudulentis circumuentionibus et linguosis artibus adhibebis, nec ambies aliquo modo ut iudicem possis corrumpere.
AU_s_9	Quid ergo agis apud talem iudicem, quem nec corrumpere nec fallere poteris?
AU_s_9	Et tamen est quod agas.
AU_s_9	Tunc enim ipse erit iudex causae tuae, qui modo testis est uitae tuae.
AU_s_9	Clamauimus, et laudauimus.
AU_s_9	Componamus causam nostram.
AU_s_9	Qui testis est operum uestrorum, ipse testis est uocum istarum.
AU_s_9	Non sint inanes, conuertantur ad gemitum.
AU_s_9	Tempus est concordandi cum aduersario cito.
AU_s_9	Tam longanimis est deus uidendo quotidie iniqua et non puniendo, ut tamen cito sit futurum iudicium.
AU_s_9	More quippe humanae uitae prolixum est quod deo breue est.
AU_s_9	Sed et ipsi saeculo et humano generi quod longe uidetur, quid consolatur?
AU_s_9	Numquid si totius generis humani ultimus dies longe est, uniuscuiusque ultimus dies hominis longe est?
AU_s_9	Hoc dico: ex Adam multi anni euoluti sunt, multi anni fluxerunt, et deinceps fluent, non quidem tam multi, sed tamen usque in finem saeculi transibunt anni, sicut et illi transierunt.
AU_s_9	Longum uidetur quod restat, quamquam non erit tantum quantum transactum est, et tamen ex transacto praeterito tempore, sperandus est finis reliqui temporis.
AU_s_9	Fuit quidam tunc dies qui diceretur hodiernus.
AU_s_9	Ex illo usque ad hunc hodiernum, nonne quidquid fuit futurum praeteritum factum est?
AU_s_9	Tale habetur, ac si non fuerit.
AU_s_9	Sic erit quidquid restat extremum.
AU_s_9	Sed sit et hoc longum, sit prolixum, quantum putaueris, quantum dixeris, quantum cogitaueris, quantum tibi non format scriptura sed fingit cogitatio, quantum uis diem iudicii prolonga, numquid ultimum diem tuum id est uitae tuae quo exiturus es de hoc corpore producturus es in longum?
AU_s_9	Sit tibi senectus certa, si potest.
AU_s_9	Cui autem potest? Nonne ex quo homo incipit posse uiuere, iam potest et mori?
AU_s_9	Possibilitatem mortis initium uitae facit.
AU_s_9	In hac terra et in genere humano ille solus mori nondum potest, qui nondum coepit et uiuere.
AU_s_9	Incertus ergo dies tamquam quotidianus sperandus est.
AU_s_9	Si autem tamquam quotidianus sperandus est incertus dies, componatur cum aduersario, dum est te cum in uia.
AU_s_9	Via enim uocatur haec uita, per quam omnes transeunt.
AU_s_9	Et non recedit iste aduersarius.
AU_s_9	Quis est autem iste aduersarius? Aduersarius iste non est diabolus, nam numquam te hortaretur scriptura ut cum diabolo concordares.
AU_s_9	Est ergo alius aduersarius quem sibi homo facit aduersarium.
AU_s_9	Nam ille, si aduersarius esset, te cum in uia non esset.
AU_s_9	Ad hoc est te cum in uia, ut concordet te cum.
AU_s_9	Scit enim quia nisi in uia concordaueris, iam tradet te iudici, iudex autem ministro, minister in carcerem.
AU_s_9	Eloquia ista euangelica sunt, recordantur nobis cum uel qui legerunt uel qui audierunt.
AU_s_9	Ergo quis est aduersarius? Sermo dei.
AU_s_9	Ergo quis est aduersarius? Sermo dei.
AU_s_9	Sermo dei aduersarius tuus est.
AU_s_9	Quare aduersarius est? Quia contraria iubet, quae* tu non* facis.
AU_s_9	Dicit tibi: Vnus est deus tuus, unum deum cole.
AU_s_9	Tu uis, dimisso uno deo tamquam legitimo uiro animae, fornicari per multa daemonia, et quod est grauius, non quasi aperte deserens et repudians sicut apostatae faciunt, sed tamquam manens in domo uiri tui admittis adulteros.
AU_s_9	Id est, tamquam christianus non dimittis ecclesiam, consulis mathematicos aut aruspices aut augures aut maleficos.
AU_s_9	Quasi de uiri domo non recedis adultera anima, et manens in eius coniugio fornicaris.
AU_s_9	Dicitur tibi: Ne accipias in uanum nomen domini dei tui, ne existimes creaturam esse Christum quia pro te suscepit creaturam.
AU_s_9	Et tu contemnis eum qui aequalis est patri et unum cum patre.
AU_s_9	Dicitur tibi ut spiritaliter obserues sabbatum, non quomodo iudaei obseruant sabbatum carnali otio.
AU_s_9	Vacare enim uolunt ad nugas atque luxurias suas.
AU_s_9	Melius enim faceret iudaeus in agro suo aliquid utile quam in theatro seditiosus exsisteret.
AU_s_9	Et melius feminae eorum die sabbati lanam facerent quam toto die in maenianis suis impudice saltarent.
AU_s_9	Tibi autem dicitur ut obserues spiritaliter sabbatum, in spe futurae quietis quam tibi promittit dominus.
AU_s_9	Quisquis enim propter illam quietem futuram agit quidquid potest, quamuis laboriosum uideatur quod agit, tamen si ad fidem promissae quietis id refert, nondum quidem sabbatum habet in re*, sed habet in spe.
AU_s_9	Tu autem ad hoc uis requiescere ut labores, cum ad hoc debeas laborare ut requiescas.
AU_s_9	Dicitur tibi: Honora patrem tuum et matrem tuam.
AU_s_9	Contumeliam irrogas parentibus, qui non uis pati a filiis tuis.
AU_s_9	Dicitur tibi: Non occides.
AU_s_9	Tu autem occidere uis inimicum tuum; et ideo forte non facis, quia times iudicem hominem, non quia cogitas deum.
AU_s_9	Ignoras quia ille testis est cogitationum? Illo uiuo quem uis mori, te homicidam tenet in corde.
AU_s_9	Dicitur tibi: Non moechaberis, id est, non eas ad aliquam aliam praeter uxorem tuam.
AU_s_9	Tu autem exigis hoc ab uxore et non uis hoc reddere uxori.
AU_s_9	Et cum debeas in uirtute praecedere uxorem, quoniam castitas uirtus est, tu sub uno impetu libidinis cadis.
AU_s_9	Et uis uxorem tuam esse uictricem; tu uictus iaces.
AU_s_9	Et cum tu caput sis uxoris tuae, praecedit te ad deum, cuius caput es.
AU_s_9	Vis domum tuam capite deorsum pendere? Caput est enim mulieris uir.
AU_s_9	Vbi autem melius uiuit mulier quam uir, capite deorsum pendet domus.
AU_s_9	Si caput est uir, melius debet uiuere uir et praecedere in omnibus bonis factis uxorem suam, ut illa imitetur uirum, sequatur caput suum.
AU_s_9	Quomodo caput ecclesiae Christus est, et hoc iubetur ecclesiae ut sequatur caput suum et ut per uestigia ambulet capitis sui, sic uniuscuiusque domus habet caput uirum et tamquam carnem feminam.
AU_s_9	Quo caput ducit, illuc debet corpus sequi.
AU_s_9	Quare ergo uult caput ire quo non uult ut corpus sequatur?
AU_s_9	Quare uult ire uir quo non uult ut uxor sequatur?
AU_s_9	Haec iubendo sermo dei aduersarius est.
AU_s_9	Nolunt enim homines facere quod uult sermo dei.
AU_s_9	Et quid dicam, quia aduersarius est sermo dei quoniam* iubet?
AU_s_9	Timeo ne ego ipse aduersarius sim quibusdam quia haec loquor.
AU_s_9	Quid ad me pertinet? Fortem me faciat qui terret ut loquar, ut non timeam querelas hominum.
AU_s_9	Nam qui nolunt castitatem seruare uxoribus suis - et abundant tales - nolunt me ista dicere.
AU_s_9	Sed uelint nolint dicturus sum.
AU_s_9	Si enim uos non exhortor ut cum aduersario concordetis, ego cum illo in lite remanebo.
AU_s_9	Qui uobis iubet ut faciatis, ipse nobis iubet ut loquamur.
AU_s_9	Si non faciendo quod iubet ut faciatis, aduersarii eius estis, non dicendo quod iubet ut dicamus, aduersarii eius remanebimus.
AU_s_9	Numquid in ceteris, quae supra dixi, multis immoratus sum?
AU_s_9	Hoc enim praesumimus de caritate uestra, quia unum deum colitis.
AU_s_9	Hoc praesumimus de fide catholica, quae in uobis est, quia filium dei aequalem patri creditis.
AU_s_9	Nec accipitis in uanum nomen domini dei uestri, ut putetis creaturam esse filium dei.
AU_s_9	Quoniam omnis creatura uanitati subiecta est.
AU_s_9	Sed creditis eum aequalem esse patri, deum de deo, uerbum apud deum, uerbum deum, per quod facta sunt omnia, lumen de lumine, coaeternum illi qui genuit, unum cum illo qui genuit.
AU_s_9	Sed hoc uerbum creditis assumpsisse creaturam, de uirgine Maria assumpsisse mortalitatem, et passum fuisse pro nobis.
AU_s_9	Ea legimus, credimus ut saluemur.
AU_s_9	Nec in eo immoratus sum, ut quidquid facitis, pro spe futura faciatis.
AU_s_9	Noui enim omnium christianorum mentes de saeculo futuro cogitare.
AU_s_9	Qui enim non de futuro saeculo cogitat, nec propterea christianus est ut id quod in fine deus promittit accipiat, nondum christianus est.
AU_s_9	Neque in eo immoratus sum ubi dicit sermo dei: Honora patrem tuum et matrem tuam.
AU_s_9	Multi enim honorant parentes, et raro inuenimus parentes conquerentes de improbitate filiorum, quamuis non desint; sed tamen quam raro fit tam breuiter monendum fuit.
AU_s_9	Nec in eo ubi dictum est: Non occides, immorari uolui.
AU_s_9	Non enim credo esse hic turbam homicidarum.
AU_s_9	Illud uero malum late serpens plus occupauit, et in eo uehementius irritatur aduersarius ille, qui ideo clamat ut sit aliquando amicus.
AU_s_9	Querelae quotidianae sunt, quamquam ipsae feminae* iam nec audent conqueri de uiris suis.
AU_s_9	Ita inuadens omnia consuetudo pro lege obseruatur, ut iam et mulieribus forte persuasum sit, licere hoc uiris, non licere mulieribus.
AU_s_9	Solent enim audire adductas mulieres esse* ad forum, quae forte cum seruis inuentae sunt.
AU_s_9	Adductum uirum ad forum, quia inuentus est cum ancilla sua, numquam audierunt, cum sit par peccatum.
AU_s_9	In peccato pari innocentiorem facit uideri uirum non diuina ueritas sed humana peruersitas.
AU_s_9	Et si forte hodie acriorem quisquam passus fuerit uxorem suam et liberius murmurantem, cui iam uidebatur quia licebat uiro, et audiuit in ecclesia quia non licet uiro, si ergo passus fuerit uxorem suam liberius iam, ut diximus, murmurantem et dicentem sibi: 'Non licet quod facis.
AU_s_9	Simul audiuimus. Christiani sumus.
AU_s_9	Quod a me exigis redde mihi.
AU_s_9	Fidem tibi debeo, fidem mihi debes, fidem Christo ambo debemus.
AU_s_9	Et si me fallis, non fallis eum cuius sumus, non fallis eum qui nos emit'.
AU_s_9	Haec atque huiusmodi audiens ille quae non solet, dum non uult in se fieri sanus, in me fit insanus.
AU_s_9	Irascitur, maledicit. Fortassis etiam dicat: 'Quomodo factum est ut huc ille ueniret, aut uxor mea ipso die in ecclesiam procederet?'
AU_s_9	Et hoc credo quod in cogitatione sua* dicat, nam libere erumpere in uocem non audet nec ante solam uxorem suam.
AU_s_9	Fortassis enim si eruperit et hoc dixerit, potest illa respondere et dicere: 'Quare maledicis, cui paulo ante acclamabas?
AU_s_9	Certe coniuges sumus.
AU_s_9	Cum lingua tua discordas, me cum concorditer quomodo uiuere poteris?'
AU_s_9	Nos, fratres, pericula uestra intuemur, non uoluntates uestras attendimus.
AU_s_9	Nam et medicus si uoluntatem aegri attendat, numquam illum curat.
AU_s_9	Quod non est faciendum non fiat.Quod prohibet deus non fiat.
AU_s_9	Qui deo credit, ab ipso audit quod dicimus.
AU_s_9	Certe melius erat quibusdam nolentibus corrigi, ut uel huc non ueniremus si ita dicturi eramus, uel quia iam uenimus, non ea diceremus.
AU_s_9	Nudiustertiano die memini me dixisse sanctitati uestrae, quia si cytharoedi essemus aut huiusmodi aliquid populariter exhibentes pro studiis nugacitatis uestrae, quae iam quaesumus ut relinquatis, tenuissetis nos ut daremus uobis diem, et quisque pro modulo suo conferret nobis mercedem.
AU_s_9	Quare ambularemus delectati uanis canticis nulli rei profuturis, ad tempus dulcibus, in posterum amaris?
AU_s_9	Talibus etenim turpitudinibus cantionum animi humani illecti eneruantur et decidunt a uirtute defluentes in turpitudinem.
AU_s_9	Et propter ipsas turpitudines postea sentiunt dolores, et cum magna amaritudine digerunt quod cum dulcedine temporali biberunt.
AU_s_9	Melius ergo nos amara uobis cantamus ad tempus, quae postea dulcescant in uobis.
AU_s_9	Nec mercedem aliquam exigimus, nisi ut faciatis quae dicimus, immo non faciatis, si nos dicimus.
AU_s_9	Si autem omnibus ille dicit qui neminem timet, et per quem fit in nomine ipsius et in gloria misericordiae ipsius ut et nos neminem timeamus, omnes audiuimus, omnes faciamus, omnes cum nostro aduersario concordemus.
AU_s_9	Putate me cytharoedum esse, quid uobis possem amplius canere?
AU_s_9	Ecce psalterium fero, decem chordas habet.
AU_s_9	Hoc uos paulo ante cantastis, antequam inciperem loqui.
AU_s_9	Chorus meus uos fuistis.
AU_s_9	Nonne uos paulo ante cantastis: Deus canticum nouum cantabo tibi, in psalterio decem chordarum psallam tibi?
AU_s_9	Ipsas decem chordas modo percutio.
AU_s_9	Quare amara est uox psalterii dei? Psallamus omnes in psalterio decem chordarum.
AU_s_9	Non hoc uobis canto quod uos non faciatis.
AU_s_9	Decalogus enim legis decem praecepta habet.
AU_s_9	Quae decem praecepta sic sunt distributa, ut tria pertineant ad deum, septem pertineant ad homines.
AU_s_9	Tria ad deum, quae iam dixi: Vnus est deus noster, et nullam similitudinem debemus facere, et non fornicari post deum qui unus est, quia deus Christus filius dei unum est cum patre.
AU_s_9	Et ideo non debet a nobis accipi in uanum, ut putemus eum factum, id est, creaturam aliquam, per quem facta sunt omnia.
AU_s_9	Quia uero ipse unus deus, pater est et filius et spiritus sanctus, in spiritu sancto hoc est, in dono dei, requies nobis sempiterna promittitur.
AU_s_9	Inde modo pignus accepimus*. Sic enim dicit apostolus: Qui dedit nobis pignus spiritum.
AU_s_9	Si pignus accepimus, ut incipiamus in domino et in deo nostro esse tranquilli, ut simus in deo nostro mites, simus in deo patientes, erimus etiam in illo unde pignus accepimus, in aeternum quieti.
AU_s_9	Quod erit sabbatum sabbatorum, propter ipsam requiem pertinentem ad donum spiritus sancti.
AU_s_9	Tertium itaque praeceptum de sabbato, quod diximus, quod carnaliter iudaei celebrant, nos spiritaliter agnoscamus.
AU_s_9	Nam quia spiritus sanctus dicitur, propterea septimum diem sanctificauit deus, quando fecit omnia opera sua, sicut in Genesi scriptum legimus.
AU_s_9	Non ibi habes nominatam sanctificationem, nisi illo die ubi dicitur: Requieuit deus ab operibus suis.
AU_s_9	Non enim fatigatus erat deus, ut diceretur: Requieuit deus ab operibus suis, sed in illo uerbo tibi laboranti requiem promisit.
AU_s_9	Et quia fecit omnia bona ualde, et sic dicitur: Requieuit deus, ut intellegas etiam te post bona opera requieturum, et sine fine requieturum.
AU_s_9	Nam omnia superiora quae dicta sunt, id est, dies superiores habent uesperam.
AU_s_9	Septimus iste dies non habet uesperam, ubi deus sanctificauit requiem.
AU_s_9	Dicitur ibi, Factum est mane, ut inciperet ipse dies.
AU_s_9	Non dictum est: Factum est uespere, ut finiretur dies, sed dictum est: Factum est mane, ut fieret dies sine fine.
AU_s_9	Sic incipit ergo requies nostra quasi mane, sed non finitur, quia in aeternum uiuemus.
AU_s_9	Ad hanc spem quidquid facimus si facimus, sabbatum obseruamus.
AU_s_9	Ipsa tertia chorda huius decalogi, id est, psalterii decachordi: in tribus chordis ad eum pertinent praecepta.
AU_s_9	Si diceretur nobis: Diliges dominum deum tuum ex toto corde tuo et ex tota anima tua et ex tota mente tua, et de proximo nostro nihil diceretur, non esset decachordum, sed trichordum.
AU_s_9	Quia uero addidit dominus: Et diliges proximum tuum tamquam teipsum, et contexuit dicens: In his duobus praeceptis tota lex pendet et prophetae, tota lex in duobus praeceptis est, in dilectione dei et dilectione proximi.
AU_s_9	Ad duo itaque praecepta, id est, ad dilectionem dei et proximi pertinet decalogus.
AU_s_9	Ad primum praeceptum tres chordae pertinent, quia deus trinitas.
AU_s_9	Ad alterum uero praeceptum, id est, ad dilectionem proximi, septem chordae: quomodo uiuatur inter homines.
AU_s_9	Nam ipse numerus septenarius, tamquam septem chordarum, incipit ab honore parentum.
AU_s_9	Honora patrem tuum et matrem tuam.
AU_s_9	Ad parentes enim suos homo aperit oculos, et haec uita ab eorum amicitia sumit exordium.
AU_s_9	Quisquis autem suis parentibus non defert honorem, quibus parcere poterit?
AU_s_9	Honora patrem tuum et matrem tuam.
AU_s_9	Et dicit apostolus: Honora patrem et matrem, quod est mandatum primum.
AU_s_9	Quomodo primum, quando quartum mandatum est, nisi quia in septenario numero est primum?
AU_s_9	Ad dilectionem proximi primum est in altera tabula.
AU_s_9	Nam ideo duae tabulae legis datae sunt.
AU_s_9	Deus enim famulo suo Moysi in monte duas tabulas dedit, in quibus duabus tabulis lapideis conscripta erant decem praecepta legis - quod est psalterium decem chordarum - tria in una tabula ad deum pertinentia, septem in altera tabula ad proximum.
AU_s_9	In altera ergo tabula primum est: Honora patrem tuum et matrem tuam.
AU_s_9	Secundum: Non moechaberis.
AU_s_9	Tertium: Non occides.
AU_s_9	Quartum: Non furaberis.
AU_s_9	Quintum: Non falsum testimonium dices.
AU_s_9	Sextum: non concupisces uxorem proximi tui.
AU_s_9	Septimum: Non concupisces rem proximi tui.
AU_s_9	Haec iungamus illis tribus ad dilectionem dei pertinentibus, si in psalterio decem chordarum uolumus cantare canticum nouum.
AU_s_9	Attendat enim caritas uestra, ut dicam uel quod dominus suggerit.
AU_s_9	Accepit legem populus iudaeorum.
AU_s_9	Ista in decalogo non obseruauit.
AU_s_9	Et quicumque obtemperabat, timore obtemperabat poenae, non amore iustitiae.
AU_s_9	Portabat psalterium, non cantabat.
AU_s_9	Cantanti enim uoluptas, timenti onus est.
AU_s_9	Ideo uetus homo aut non facit, aut timore facit, non amore sanctitatis, non delectatione castitatis, non temperantia caritatis, sed timore.
AU_s_9	Vetus enim homo est, et uetus homo canticum uetus potest cantare, non nouum.
AU_s_9	Vt autem cantet canticum nouum, sit nouus homo.
AU_s_9	Quomodo autem possit esse nouus homo, audi, non me, sed apostolum dicentem: Exuite uos ueterem hominem, et induite nouum.
AU_s_9	Et ne quis putaret, cum dixit: Exuite uos ueterem hominem et induite nouum: Aliquid ponendum esse et aliquid accipiendum cum de mutando praeciperet homine, subiecit et ait: Quapropter deponentes mendacium, loquimini ueritatem.
AU_s_9	Hoc est quod ait: Exuite ueterem hominem et induite nouum.
AU_s_9	Hoc dixit: Mutate mores.
AU_s_9	Saeculum diligebatis, deum diligite.
AU_s_9	Nugatoria iniquitatis, temporales uoluptates diligebatis, proximum diligite.
AU_s_9	Si dilectione* facitis, canticum nouum cantatis.
AU_s_9	Si timore facitis* facitis tamen, portatis quidem psalterium, sed nondum cantatis.
AU_s_9	Si autem nec facitis* proicitis ipsum psalterium.
AU_s_9	Melius est uel portare, quam proicere.
AU_s_9	Sed rursus, melius cum uoluptate cantare, quam cum onere portare.
AU_s_9	Nec peruenit ad canticum nouum, nisi iam cum uoluptate cantans.
AU_s_9	Nam qui portat cum timore, adhuc in uetere est.
AU_s_9	Et quid est quod dico, fratres, attendite.
AU_s_9	Non concordauit cum aduersario suo, qui cum timore adhuc facit.
AU_s_9	Timet enim ne ueniat deus, et damnet illum.
AU_s_9	Nam nondum delectat castitas, nondum illum delectat iustitia, sed iudicium dei formidans, a factis temperat.
AU_s_9	Non concupiscentiam ipsam damnat, quae saeuit in eo.
AU_s_9	Nondum illum delectat quod bonum est.
AU_s_9	Nondum ibi habet suauitatem ut cantet canticum nouum, sed de uetustate poenas timet.
AU_s_9	Nondum concordauit cum aduersario.
AU_s_9	Tales enim homines plerumque supplantantur tali cogitatione, ut dicant sibi: 'Si fieri posset, non nobis minaretur deus, non talia per prophetas suos diceret quae homines deterrerent, sed ueniret dare* omnibus indulgentiam, ignoscere* omnibus, postea ueniret, neminem mitteret in gehennas.'
AU_s_9	Iam quia iniquus est, iniquum uult deum.
AU_s_9	Vult te deus facere similem sui, et conaris tu deum facere similem tui.
AU_s_9	Placeat tibi ergo deus qualis est, non qualem illum esse uis.
AU_s_9	Peruersus enim es, et talem uis deum qualis es, non qualis est.
AU_s_9	Si autem placeat tibi qualis est, corrigeris, et diriges in eam regulam cor tuum, a qua nunc alienus distortus es.
AU_s_9	Placeat tibi deus qualis est, ama qualis est.
AU_s_9	Non te ipse amat qualis es, sed odit te qualis es.
AU_s_9	Ideo tui miseretur, quia odit te qualis es, ut faciat te qualis nondum es.
AU_s_9	Faciat te, dixi, qualis nondum es.
AU_s_9	Nam illud tibi non promittit quia faciet te qualis est.
AU_s_9	Nam eris qualis est, sed ad quemdam modum, id est, imitator dei uelut imago, sed non qualis imago est filius.
AU_s_9	Nam etiam imagines in hominibus diuersae sunt.
AU_s_9	Filius hominis habet imaginem patris sui, et hoc est quod pater eius, quia homo est sicut pater eius.
AU_s_9	In speculo autem imago tua non hoc est quod tu.
AU_s_9	Aliter est enim imago tua in filio, aliter in speculo.
AU_s_9	In filio est imago tua secundum aequalitatem substantiae, in speculo autem quantum longe est a substantia! Et tamen est quaedam imago tua, quamuis non talis qualis in filio tuo secundum substantiam.
AU_s_9	Sic in creatura, non hoc est imago dei, quod est in filio qui hoc est quod pater, id est, deus uerbum dei per quod facta sunt omnia.
AU_s_9	Recipe ergo similitudinem dei, quam per mala facta amisisti.
AU_s_9	Sicut enim in nummo imago imperatoris aliter est et* aliter in filio - nam imago et imago est, sed aliter impressa est in nummo; aliter habetur in filio, aliter in solido aureo imago imperatoris - sic et tu nummus dei es, ex hoc melior quia cum intellectu et cum quadam uita nummus dei es ut scias etiam cuius imaginem geras et ad cuius imaginem factus sis, nam nummus nescit se habere imaginem regis.
AU_s_9	Ergo ut dicere coeperam, odit te deus qualis es, sed amat te talem qualem te esse uult, et ideo ille te ut muteris hortatur.
AU_s_9	Concorda cum illo, et incipe primo bene uelle et odisse te qualis es.
AU_s_9	Hoc sit tibi initium concordiae cum sermone dei, ut incipias primo tu odisse te qualis es.
AU_s_9	Cum coeperis et tu odisse te talem qualis es, sicut te talem odit deus, incipis iam ipsum diligere deum qualis est.
AU_s_9	Aegrum attendite. Aeger aegrotantem se odit qualis est, inde incipit concordare cum medico.
AU_s_9	Quia et medicus odit eum qualis est.
AU_s_9	Nam ideo uult sanum esse, quia odit febrientem, et est medicus* febris persecutor ut sit hominis liberator.
AU_s_9	Sic auaritia, sic libido, sic odium, concupiscentia, luxuria, sic nugacitas spectaculorum, febres sunt animae tuae.
AU_s_9	Debes illas odisse cum medico.
AU_s_9	Ita concordas cum medico, niteris cum medico, et libenter audis quod iubet medicus, libenter facis quod iubet medicus, et proficiente iam sanitate incipiunt etiam delectare praecepta.
AU_s_9	Quam onerosus est cibus aegris quando reficiuntur? Et peiorem horam deputant aegri refectionis suae quam accessionis.
AU_s_9	Et tamen cogunt se concordantes cum medico, et quamuis inuiti et obluctantes uincunt se ut aliquid accipiant.
AU_s_9	Quanta auiditate sani maiora percepturi sunt, unde aegri minora uix accipiunt?
AU_s_9	Sed unde hoc factum est? Quia oderant febrem suam, et cum medico concordauerant, et simul persequebantur febrem medicus et aegrotus.
AU_s_9	Cum ergo et nos talia dicimus, non odimus nisi febres uestras, immo in nobis ipse sermo dei febres uestras odit, cum quo concordare debetis.
AU_s_9	Nam nos quid sumus, nisi liberandi uobis cum, sanandi uobis cum?
AU_s_9	Modo non me intueamini, sed sermonem dei.
AU_s_9	Nolite irasci medicamento uestro: non inueni enim aliud qua transire*. Veni ad quintam chordam homo, qui tango psalterium decem chordarum.
AU_s_9	Numquid praetermissurus eram quintam? Immo assidue percussurus.
AU_s_9	In illa enim uideo iacere totum pene genus humanum, in illa uideo plus laborari.
AU_s_9	Ipsam percutiendo quid dico? Nolite moechari post uxores, quia non uultis ut moechentur post uos uxores uestrae.
AU_s_9	Nolite ire uos quo eas sequi non uultis.
AU_s_9	Sine causa uos excusare conamini, quando dicitis: 'Numquid eo ad uxorem alienam?
AU_s_9	Ad ancillam meam eo'.
AU_s_9	Vis ut dicat tibi: 'Numquid eo ad uirum alienum?
AU_s_9	Ad seruum meum eo'.
AU_s_9	Dicis: 'Non est uxor aliena ad quam uado'.
AU_s_9	Numquid uis ut dicatur tibi: 'Non est uir alienus ad quem uado'?
AU_s_9	Absit ut dicat hoc illa.
AU_s_9	Melius enim dolet te quam imitatur te.
AU_s_9	Illa enim casta et sancta femina et uere christiana, quae dolet fornicantem uirum, et non dolet propter carnem sed dolet propter caritatem, non ideo non uult ut facias quia et ipsa non facit, sed quia tibi non expedit.
AU_s_9	Nam si propterea non facit ut tu non facias, si feceris, faciet.
AU_s_9	Si autem deo illud debeat, si Christo illud debeat quod tu exigis, et ideo reddat quia iubet ille, et si fornicatur uir, castitatem illa deo exhibet.
AU_s_9	Christus enim loquitur in cordibus bonarum feminarum, loquitur intus ubi non audit uir, quia nec dignus est si talis est.
AU_s_9	Loquitur ergo ille interius et dicit, et consolatur filiam suam huiusmodi uerbis: 'De iniuriis uiri tui torqueris, quid tibi enim fecit?
AU_s_9	Dole, sed ipsum noli imitari ut male facias, sed ipse te imitetur in bono.
AU_s_9	Nam in eo quod male facit, noli eum putare caput tuum, sed me'.
AU_s_9	Nam si et in eo quod male facit caput est, secuturum est corpus caput suum, eunt ambo per praeceps*. Vt autem non sequatur malum caput suum, teneat se ad caput ecclesiae Christum. Huic debens castitatem suam, huic deferens honorem suum, absens sit uir praesens sit uir, non peccat illa, quia numquam est absens cui debet ut non peccet.
AU_s_9	Haec ergo, fratres mei, facite, ut possitis concordare cum aduersario.
AU_s_9	Nec amara sunt quae dico, aut si amara sunt, curent.
AU_s_9	Potio ista si amara est, accipiatur.
AU_s_9	Quia in periculo sunt uiscera, amara est, bibatur.
AU_s_9	Melius est modica amaritudo in faucibus, quam aeternum tormentum in uisceribus.
AU_s_9	Mutate ergo uos.
AU_s_9	Quicumque non faciebatis hoc bonum castitatis, iam facite.
AU_s_9	Nolite dicere: 'Non potest fieri'.
AU_s_9	Foedum est, fratres mei, turpe est ut uir dicat non posse fieri quod facit femina.
AU_s_9	Scelus est ut uir dicat: 'Non possum'.
AU_s_9	Quod potest femina, uir non potest? Quid enim, illa carnem non portat?
AU_s_9	Prior a serpente decepta est.
AU_s_9	Castae uxores uestrae ostendunt uobis, fieri posse quod non uultis facere et dicitis fieri non posse.
AU_s_9	Sed forte dices, ideo illam facilius facere posse quia multa illi custodia est: legis praeceptum, diligentia maritalis, terror etiam legum publicarum.
AU_s_9	Est etiam uerecundiae et pudoris illius magnum munimentum.
AU_s_9	Multae custodiae faciunt feminam castiorem, uirum faciat ipsa uirilitas.
AU_s_9	Nam ideo mulieri maior custodia, quia maior infirmitas.
AU_s_9	Illa erubescit uiro* tu non erubescis Christo*? Tu liberior, quia fortior.
AU_s_9	Quia facile uincis, ideo tibi commissus es. Super illam et diligentia uiri, et terror legum, et consuetudo morum, et uerecundia maior.
AU_s_9	Et deus super te, tantum deus.
AU_s_9	Inuenis enim facile pares uiros, quibus non timeas erubescere, quia faciunt illud multi.
AU_s_9	Et tanta est peruersitas generis humani, ut aliquando metuendum sit ne castus erubescat inter impudicos.
AU_s_9	Ideo non cesso tangere quintam istam chordam, propter ipsam peruersam consuetudinem et labem totius, ut dixi* generis humani.
AU_s_9	Si quis inter uos faciat homicidium, quod auertat deus, pellere illum uultis de patria, et continuo si fieri potest excludere.
AU_s_9	Si quis faciat furtum, odistis illum nec uidere uultis.
AU_s_9	Si quis dicat falsum testimonium, abominamini, nec uobis homo uidebitur.
AU_s_9	Si quis concupiscat res alienas, raptor et iniustus deputatur.
AU_s_9	Si quis uolutatus fuerit cum ancillis suis, amatur, blande accipitur, conuertuntur uulnera in ioca.
AU_s_9	Si quis autem existat qui dicat se castum, non facere adulterium, notum autem sit quod non faciat, erubescit accedere ad illos non sui similes, ne insultent, ne irrideant, ne dicant non esse uirum.
AU_s_9	Ad hoc delapsa est humana peruersitas, ut uir habeatur uinctus a libidine, et uir non habeatur uictor libidinis.
AU_s_9	Triumphantes exultant, et non sunt uiri; iacent prostrati, et uiri sunt! Si spectabas in amphitheatro, sic spectabas ut ille tibi uideretur* fortior, qui iaceret sub bestia, quam qui perimeret bestiam?
AU_s_9	Sed quia dissimulatis a pugna interiore, et delectant uos pugnae exteriores, ideo non uultis pertinere ad canticum nouum, ubi dicitur, Qui docet manus meas in proelio et* digitos meos ad bellum.
AU_s_9	Est enim bellum quod se cum agit homo, dimicans contra concupiscentias malas, frenans auaritiam, elidens superbiam, suffocans ambitionem, trucidans libidinem.
AU_s_9	Has pugnas facis in occulto, et non uinceris in aperto.
AU_s_9	Ad hoc docentur manus uestrae ad proelium, et digiti uestri ad bellum.
AU_s_9	Non est hoc in spectaculis uestris.
AU_s_9	In illis spectaculis non id est uenator quod cytharista; aliud agit uenator, aliud* cytharista.
AU_s_9	In spectaculo dei unum est. Tange easdem decem chordas, et feras occides.
AU_s_9	Vtrumque simul facis.
AU_s_9	Tangis primam chordam qua unus colitur deus, cecidit bestia superstitionis.
AU_s_9	Tangis secundam qua non accipis nomen domini dei tui in uanum, cecidit bestia erroris nefandarum heresum quae id putauerunt.
AU_s_9	Tangis tertiam chordam ubi pro spe futurae quietis facis quidquid facis, interficitur crudelior ceteris bestiis amor saeculi huius.
AU_s_9	Propter amorem enim saeculi huius laborant homines in omnibus negotiis.
AU_s_9	Tu autem in omnibus bonis operibus tuis labora, non propter amorem saeculi huius, sed propter sempiternam requiem quam promittit deus.
AU_s_9	Vide quomodo utrumque simul facis.
AU_s_9	Et chordas tangis et bestias occidis.
AU_s_9	Id est, et cytharista es et uenator. Non uos delectant talia spectacula, ubi non promeremur oculos editoris, sed oculos redemptoris?
AU_s_9	Honora patrem tuum et matrem tuam: tangis quartam chordam ut honorem parentibus deferas, cecidit bestia impietatis.
AU_s_9	Non moechaberis: tangis quintam chordam, cecidit bestia libidinis.
AU_s_9	Non occides: tangis sextam chordam, cecidit bestia crudelitatis.
AU_s_9	Non furtum facies: tangis septimam chordam, cecidit bestia rapacitatis.
AU_s_9	Non falsum testimonium dices: tangis octauam chordam, cecidit bestia falsitatis.
AU_s_9	Non concupisces uxorem proximi tui: tangis nonam chordam, cecidit bestia adulterinae cogitationis.
AU_s_9	Aliud est enim non facere aliquid tale praeter uxorem, aliud non appetere alienam uxorem.
AU_s_9	Ideo duo praecepta sunt: Non moechaberis, et: non concupisces uxorem proximi tui.
AU_s_9	Non concupisces rem proximi tui: tangis decimam chordam, cecidit bestia cupiditatis.Ita cadentibus omnibus bestiis, securus et innocens in dei dilectione et humana societate uersaris.
AU_s_9	Tangens chordas decem, quot bestias occidis! Nam multa capita sunt sub istis capitibus.
AU_s_9	In singulis chordis, non singulas bestias, sed greges interficis bestiarum.
AU_s_9	Sic ergo canticum nouum cum amore, non cum timore cantabis.
AU_s_9	Noli dicere tibi, quando forte luxurianter aliquid uis agere: 'Vxorem* non habeo, facio quod uolo; non enim post uxorem meam pecco'.
AU_s_9	Iam nosti pretium tuum, iam nosti quo accedis, quid manduces, quid bibas, immo quem manduces, quem bibas.
AU_s_9	Abstine te a fornicationibus.
AU_s_9	Ne forte dicas mihi: 'Ad fornicem uado, ad meretricem pergo, ad prostitutam eo, nec illud praeceptum uiolo, quod dictum est: Non moechaberis, quia uxorem nondum habeo nec post illam aliquid facio; nec illud praeceptum uiolo ubi dictum est: Non concupisces uxorem proximi tui.
AU_s_9	Qui ad publicum uado, in quod praeceptum incurro?
AU_s_9	Non inuenimus chordam quam tangamus? Non inuenimus chordam quo neruo ligemus fugitiuum istum?
AU_s_9	Non fugiat, habet unde ligetur.
AU_s_9	Sed amet, et non erit ligamentum, sed ornamentum.
AU_s_9	In ipsis decem chordis inuenimus.
AU_s_9	Decem enim praecepta ad duo illa referuntur, sicuti audiuimus, ut diligamus deum et proximum, et duo illa ad unum illud.
AU_s_9	Vnum est autem: Quod tibi fieri non uis, alii ne feceris.
AU_s_9	Ibi continentur decem, ibi continentur duo.
AU_s_9	Sed dicis: 'Furtum si faciam, id facio quod pati nolo; si occidam, id facio quod ab altero pati nolo; si parentibus meis honorem non deferam, quando uolo deferatur mihi a filiis meis, id facio quod pati nolo; si sim moechus et aliquid tale moliar, id facio quod pati nolo - nam si quis interrogetur, dicit: Nolo ut uxor mea tale aliquid faciat - si concupisco uxorem proximi mei, nolo quisquam concupiscat meam, id facio quod pati nolo; si concupisco rem proximi mei, nolo ut auferatur mea, id facio quod pati nolo.
AU_s_9	Cum uero ad meretricem eo, cui facio quod pati nolo?'
AU_s_9	Quod grauius est, ipsi deo.
AU_s_9	Intellegat sanctitas uestra.Etenim, Quod tibi fieri non uis, alii ne feceris, ad duo praecepta pertinet.
AU_s_9	Quomodo pertinet ad duo praecepta? Si homini non feceris quod pati non uis ab homine, ad proximi praeceptum pertinet, ad dilectionem proximi, ad septem chordas.
AU_s_9	Si autem quod non uis pati ab homine, ipsi deo uis facere, quid est hoc?
AU_s_9	Non facis alteri quod pati non uis? Carior tibi factus est homo quam deus?
AU_s_9	'Ergo quomodo facio, inquit, ipsi deo?' Corrumpis teipsum.
AU_s_9	'Et unde iniuriam deo facio, quia corrumpo meipsum?'
AU_s_9	Vnde tibi facit iniuriam, qui uoluerit forte lapidare tabulam tuam pictam, in qua tabula imago tua est in domo tua inaniter posita ad uanum honorem tuum, nec sentiens, nec loquens, nec uidens.
AU_s_9	Si quis illam lapidet, nonne* in te it contumelia?
AU_s_9	Cum uero imaginem dei, quod es tu, corrumpis in te per fornicationes et per diffluentias libidinis, attendis quia ad nullius uxorem accessisti, attendis quia post uxorem tuam nihil fecisti, qui uxorem non habes.
AU_s_9	Et non attendis per libidines illicitas fornicationis* cuius imaginem uiolasti?
AU_s_9	Postremo deus qui scit quid tibi sit utile, qui uere sic gubernat seruos suos ad utilitatem illorum, non ad suam - non enim indiget seruis quasi adiutorium, sed tu indiges domino ad auxilium - ipse ergo dominus qui scit quid tibi utile sit, uxorem concessit, nihil amplius.
AU_s_9	Hoc iussit, hoc praecepit, ne per illicitas uoluptates corruat templum eius quod esse coepisti.
AU_s_9	Numquid ego hoc dico? Apostolum audite: Nescitis quia templum dei estis, et spiritus dei habitat in uobis?
AU_s_9	Hoc dicit christianis, hoc dicit fidelibus: Nescitis quia templum dei estis, et spiritus dei habitat in uobis?
AU_s_9	Si quis templum dei corruperit, corrumpet illum deus?
AU_s_9	Videtis quomodo minatur? Non uis corrumpi domum tuam, quare corrumpis domum dei?
AU_s_9	Certe non facis alicui quod pati non uis?
AU_s_9	Non est ergo qua euadatur.
AU_s_9	Tenetur ille, qui se teneri non putabat.
AU_s_9	Omnia enim peccata hominum, aut ad corruptelam pertinent flagitiorum, aut ad facinora nocendi.
AU_s_9	Quia deo nocere non potes in facinoribus, in flagitiis eum offendis, in corruptelis eum offendis, in te illi facis iniuriam.
AU_s_9	Facis enim iniuriam gratiae ipsius, dono ipsius.
AU_s_9	Seruum si haberes, uelles ut seruiret tibi seruus tuus.
AU_s_9	Serui tu meliori domino deo tuo.
AU_s_9	Seruum tuum non tu fecisti, et te et seruum tuum ille fecit.
AU_s_9	Vis ut seruiat tibi cum quo factus es, et non uis seruire ei a quo factus es?
AU_s_9	Ergo cum uis ut seruiat tibi seruus tuus homo, et tu non uis seruire domino tuo, facis deo quod tu pati non uis.
AU_s_9	Ergo illud unum praeceptum continet duo, illa duo continent decem, illa decem continent omnia.
AU_s_9	Cantate ergo in psalterio decem chordarum canticum nouum.
AU_s_9	Vt autem cantetis canticum nouum, estote homines noui.
AU_s_9	Diligite iustitiam: habet pulchritudinem suam.
AU_s_9	Ideo non uultis illam uidere, quia aliud amatis.
AU_s_9	Nam si aliud non amaretis, eam utique uideretis.
AU_s_9	Quare illam uidetis, quando illam exigitis? Quare laudas fidem, quando illam exigis de seruo tuo?
AU_s_9	Quam pulchra res fides! Sed tunc pulchra est, quando de seruo exigitur; tunc uidetur, quando ab altero expetitur.
AU_s_9	Quando de te exigitur, non uidetur.
AU_s_9	Aurum uides, fidem non uides.
AU_s_9	Sicut lucet aurum ad oculos corporis, sic lucet fides ad oculos cordis.
AU_s_9	Aperis ad illam oculos cordis, quando uis ut exhibeat tibi illam seruus tuus.
AU_s_9	Et si tibi exhibuerit, laudas seruum et praedicas eum et dicis: 'Praeclarum seruum habeo, magnum seruum habeo, fidelem seruum habeo'.
AU_s_9	Quod laudas in seruo non exhibes domino, et eo sceleratius quia uis ut meliorem habeas tu seruum quam te deus.
AU_s_9	Iubet* deus seruo tuo ut bonus sit erga te.
AU_s_9	Quomodo iubet uxori tuae ut et si tu moecharis non moechetur, sic iubet seruo tuo ut et si tu non seruis deo tuo seruiat tibi.
AU_s_9	Sed hoc totum uide ut ad admonitionem tuam ualeat, non ad perniciem tuam.
AU_s_9	Etenim seruus ille quod tibi seruit indigno digne, id est, quod indigno tibi bene seruit et fideliter seruit et pure te diligit, illud deo debet, non tibi.
AU_s_9	Iustum est ergo, ut et* tu attendas quia sub domino es, ad quem et ille attendit ut seruiat tibi.
AU_s_9	Imple ergo quod dictum est: Quod tibi fieri non uis, alii ne feceris.
AU_s_9	Sed ipsum 'alii' cum dicis, utrumque attende, et proximum et deum.
AU_s_9	Canta in psalterio decem chordarum, canta canticum nouum, concorda cum sermone dei, cum est te cum in uia.
AU_s_9	Concorda cum aduersario tuo cito, ne cum discordia uenias ante iudicem.
AU_s_9	Si facis quod audis, concordasti cum eo.
AU_s_9	Si autem non facis, rixaris adhuc cum eo, et nondum composuisti quo usque facias.
AU_s_9	Vt autem concordetis, abstinete uos a detestabilibus corruptelis, a detestabilibus inquisitionibus, a mathematicis, ab haruspicibus, a sortilogis, ab auguribus, a sacris sacrilegis; abstinete uos, quantum potestis, a nugatoriis spectaculis.
AU_s_9	Si quae delectationes saeculi subrepunt in anima, exercete uos in misericordia, exercete uos in elemosinis, in ieiuniis, in orationibus.
AU_s_9	His enim purgantur quotidiana peccata, quae non possunt nisi subrepere in anima*, propter fragilitatem humanam.
AU_s_9	Noli illa contemnere quia minora sunt; sed time, quia plura sunt.
AU_s_9	Attendite fratres mei.
AU_s_9	Minuta sunt, non sunt magna.
AU_s_9	Non est bestia quasi leo, ut uno morsu guttur frangat.
AU_s_9	Sed plerumque et bestiae minutae multae necant.
AU_s_9	Si proiciatur quisque in loco pulicibus pleno, numquid non moritur ibi?
AU_s_9	Non sunt quidem maiores, sed infirma est natura humana, quae etiam minutissimis bestiis interimi potest.
AU_s_9	Sic et modica peccata: Attenditis quia modica sunt; cauete quia plura sunt.
AU_s_9	Quam minutissima sunt grana harenae! Si harenae amplius in naui mittatur, mergit illam ut pereat.
AU_s_9	Quam minutae sunt guttae pluuiae! Nonne flumina implent et domos deiciunt?
AU_s_9	Ergo ista nolite contemnere.
AU_s_9	Sed dicturi estis: 'Et quis potest sine istis?'
AU_s_9	Ne hoc diceres - quia uere nemo potest - deus misericors uidens nostram fragilitatem, posuit contra remedia.
AU_s_9	Quae sunt remedia? Elemosinarum, ieiuniorum, orationum: ipsa sunt tria.
AU_s_9	Vt autem uerum dicas in oratione, perfectae implendae sunt elemosinae.
AU_s_9	Quae sunt perfectae elemosinae? Vt ex quo tibi abundat, des ei qui non habet, et quod te laedit aliquis, ignoscas illi.
AU_s_9	Sed ne putetis, fratres, quia facienda sunt quotidie adulteria, et elemosinis quotidianis mundanda sunt.
AU_s_9	Ad alia scelera maiora non sufficiunt quotidianae elemosinae, ut ea mundent.
AU_s_9	Aliud est ubi mutes uitam, aliud est ubi toleres uitam.
AU_s_9	Illa mutanda, ut si moechus eras, noli esse moechus; si fornicator eras, noli fornicari; si homicida, noli esse homicida; si ibas ad mathematicum et ad ceteras pestes sacrilegas, iam desine.
AU_s_9	An arbitraris haec, nisi fieri desinant, quotidianis elemosinis posse mundari?
AU_s_9	Illa dico quotidiana peccata, quae aut per linguam facile committuntur ut est uerbum durum, aut cum labitur aliquis in risum immoderatum, aut in huiusmodi nugas quotidianas.
AU_s_9	In ipsis concessis peccata sunt.
AU_s_9	Cum ipsa uxore si exceditur concumbendi modus procreandis liberis debitus, iam peccatum est.
AU_s_9	Ad hoc enim ducitur uxor: nam id etiam tabulae indicant ubi scribitur: Liberorum procreandorum causa.
AU_s_9	Quando tu uti uxore amplius quam necessitas procreandorum liberorum cogit uolueris, iam peccatum est.
AU_s_9	Et ipsa talia peccata quotidianae elemosinae mundant.
AU_s_9	In ipsis alimentis, quae utique concessa sunt, si forte excedis modum et amplius accipis quam necesse est, peccas.
AU_s_9	Quotidiana sunt ista quae dico, sed tamen peccata sunt, et non sunt leuia quia plura.
AU_s_9	Quia uero quotidiana et plurima, timenda est ruina multitudinis, et si non magnitudinis.
AU_s_9	Talia peccata dicimus, fratres, quotidianis elemosinis posse mundari.
AU_s_9	Sed facite elemosinas, et nolite cessare.
AU_s_9	Attendite uitam uestram quotidianam ipsis peccatis scaturientem, minutis ipsis dico.
AU_s_9	Et cum facis elemosinam, non superbe facias, nec sic ores quemadmodum ibi fariseus.
AU_s_9	Sed tamen quid ibi dixit? Ieiuno bis in sabbato, decimas do omnium quaecumque possideo.Et nondum erat fusus sanguis domini! Tantum pretium pro nobis accepimus, et saltim nec tantum erogamus quantum fariseus.
AU_s_9	Et habes alio loco aperte dicentem dominum: Nisi abundauerit iustitia uestra plus quam scribarum et fariseorum, non intrabitis in regnum caelorum.
AU_s_9	Ergo illi dant decimas; tu si centesimam dederis, aliquid magnum te fecisse gloriaris.
AU_s_9	Attendis enim quid alius non faciat, non quid te iubeat deus facere.
AU_s_9	Metiris te de comparatione peioris, non de iussione melioris.
AU_s_9	Non quia ille nihil facit, ideo tu magnum aliquid facis.
AU_s_9	Sed quia gaudetur ad quaedam minima opera uestra - quia tanta est sterilitas uestra, ut ad modica gaudeatur - quasi securi uobis blandimini de minimis granis elemosinarum, et aceruos obliuiscimini peccatorum.
AU_s_9	Protulisti forte nescio quid paruum quod alius aut non habuit aut non protulit cum haberet.
AU_s_9	Noli attendere post te quis non faciat, sed quid te iubeat deus facere.
AU_s_9	Postremo, quare in istis affectionibus saecularibus non uobis sufficiunt quos praecessistis, sed uultis esse diuites, aequales ditioribus uobis?
AU_s_9	Non attenditis quantos pauperiores transcendatis: uincere uultis ditiores.
AU_s_9	Sed in elemosinis habetur modus.
AU_s_9	Hic dicitur*: 'Iam usquequo facio?' et illic non dicitur*: 'Quantis diuitibus ditior sum?'
AU_s_9	Non attenduntur egestates innumerabilium mendicorum, non respiciuntur posteriores multitudines pauperum, sed paucitas praecedentium diuitum ante oculos ponitur.
AU_s_9	Cur in opere bono non attenditur ille Zacheus, qui dimidium rerum suarum dedit pauperibus?
AU_s_9	Sed optare cogimur, ut attendatur saltim ille farisaeus, qui omnium quae possidebat decimas dabat.
AU_s_9	Noli parcere thesauris caducis, thesauris uanis.
AU_s_9	Noli sub imagine pietatis augere pecuniam.
AU_s_9	'Filiis meis seruo': magna excusatio.
AU_s_9	Filiis suis seruat.
AU_s_9	Videamus. Seruat tibi pater tuus, seruas tu filiis tuis, filii tui filiis suis, et sic per omnes, et nullus facturus est praecepta dei.
AU_s_9	Quare non illi potius impendis omnia, qui te fecit ex nihilo?
AU_s_9	Qui te fecit, ipse te pascit ex his quae fecit, ipse pascit et filios tuos.
AU_s_9	Neque enim melius committis filios tuos patrimonio tuo, quam creatori tuo.
AU_s_9	Et mentiuntur quidem homines.
AU_s_9	Mala est auaritia.
AU_s_9	Palliare se uolunt nomine pietatis et dealbare, ut quasi propter filios uideantur seruare homines quod propter auaritiam seruant.
AU_s_9	Nam ut noueritis quia sic plerumque contingit, dicitur de quoquam: 'Quare non facit elemosinam?
AU_s_9	Quia seruat filiis suis.'
AU_s_9	Contingit ut amittat unum.
AU_s_9	Si propter filios seruabat, mittat post illum partem suam.
AU_s_9	Quare illam tenet in sacculo, et illum relinquit ab animo?
AU_s_9	Redde illi quod suum est, redde quod illi seruabas.
AU_s_9	'Mortuus est', inquit.
AU_s_9	Sed praecessit ad deum, pars ipsius pauperibus debetur.
AU_s_9	Illi debetur ad quem perrexit.
AU_s_9	Christo debetur: ad ipsum enim perrexit.
AU_s_9	Et ipse dixit: Qui uni ex minimis istis fecit, mihi fecit, et qui uni ex minimis istis non fecit, mihi non facit.
AU_s_9	Sed quid dicis? 'Seruo fratribus ipsius'.
AU_s_9	Si uiueret ille, non erat cum suis fratribus diuisurus.
AU_s_9	O fides mortua! Mortuus est enim filius tuus.
AU_s_9	Quidquid dicas, mortuo debes quod uiuo seruabas.
AU_s_9	'Mortuus est filius meus, sed tamen partem filii mei seruo fratribus ipsius.'
AU_s_9	Sic credis quia mortuus est? Si pro illo Christus mortuus non est, mortuus est ipse.
AU_s_9	Si autem est in te fides, uiuit filius tuus.
AU_s_9	Viuit prorsus. Non decessit, sed praecessit.
AU_s_9	Qua fronte uenturus es ad filium tuum qui praecessit, cui praecedenti non mittis partem suam in caelum?
AU_s_9	An non potest mitti in caelum? Potest prorsus.
AU_s_9	Audi ipsum dominum dicentem: Thesaurizate uobis thesauros in caelo.
AU_s_9	Si ergo ille thesaurus melius custoditur in caelo, numquid tunc non mittendus est filio, quando si missus fuerit, non peribit?
AU_s_9	Tenebitur hic ubi potest perire, non mittitur illuc ubi Christus est custos?
AU_s_9	Certe ea quae hic tenes, et non uis mittere post filium tuum, quibus commendas?
AU_s_9	Actoribus et procuratoribus tuis.
AU_s_9	Actoribus tuis commendas illius partem qui praecessit, et Christo non commendas ad quem praecessit?
AU_s_9	An idoneus est tibi procurator tuus, minus idoneus Christus?
AU_s_9	Videtis, fratres, quia mendacium est quod dicunt homines: 'Filiis meis seruo'.
AU_s_9	Mendacium est, fratres mei, mendacium est.
AU_s_9	Auari sunt homines.
AU_s_9	Vel sic certe cogantur confiteri quod nolunt, cum erubescunt tacere quod sunt. Fundant, uomant* in confessione quod portant.
AU_s_9	Pectus premitur crapula iniquitatis.
AU_s_9	Euomat eam confessio, sed non canino more redeatur ad uomitum. Estote christiani.
AU_s_9	Valde parum est uocari christianus.
AU_s_9	Quanta donatis histrionibus? Quanta donatis uenatoribus? quanta turpibus personis?
AU_s_9	Donatis eis qui uos occidunt.
AU_s_9	Per ipsas enim exhibitiones uoluptatum interficiunt animas uestras.
AU_s_9	Et insanitis quis plus donet.
AU_s_9	Si insaniretis quis plus seruet, non essetis ferendi.
AU_s_9	Quis plus seruet insanire, auaritiae est.
AU_s_9	Quis plus donet insanire, profusionis est.
AU_s_9	Nec auarum te deus, nec profusum uult.
AU_s_9	Collocare te uult quae habes, non proicere.
AU_s_9	Certatis quis uincat in peius, non datis operam quis sit melior.
AU_s_9	Atque utinam non daretis quis sit peior.
AU_s_9	Et dicitis: 'Christiani sumus'.
AU_s_9	Ad fauorem populi proicitis res uestras, contra iussa tenetis res uestras.
AU_s_9	Ecce non iubet Christus, rogat Christus, eget Christus.
AU_s_9	Esuriui, dicit Christus, et non dedistis mihi manducare.
AU_s_9	Egere uoluit propter te, ut haberes ubi seminares terrena quae dedit, et meteres uitam aeternam.
AU_s_9	Nolite pigri esse et male securi.
AU_s_9	Mores emendate, peccata redimite.
AU_s_9	Et cum haec feceritis, deo gratias agite, a quo accepistis bene uiuere.
AU_s_9	Et sic ei gratias agite ut non insultetis his qui nondum bene uiuunt, sed eos ipsos moribus uestris hortemini.
AU_s_9	Haec faciendo, habetis perfectam, quantum in hac uita potest, iustitiam.
AU_s_9	Conuersantes in bonis operibus, in orationibus, in ieiuniis, in elemosinis propter minuta peccata, et abstinendo uos ab illis magnis peccatis, concordatis cum aduersario, et securi dicitis in oratione: Dimitte nobis debita nostra, sicut et nos dimittimus debitoribus nostris.
AU_s_9	Habetis enim quod quotidie uobis dimittatur, qui habetis quod quotidie dimittatis.
AU_s_9	Sic ambulando securi in uia non timebitis latrocinia diaboli, quia Christus uiam et stratam magnam se ipsum fecit, perducit ad patriam.
AU_s_9	Omnis ibi securitas, omnis quies, ubi et ipsa misericordiae opera cessabunt, quia nulla ibi erit indigentia miserorum.
AU_s_9	Erit ergo illud sabbatum sabbatorum, ut quod hic desideramus, ibi inueniamus. Amen.
CAE_s_100A	Non est sine causa, fratres carissimi, quod praeceptorum legis dei numerus nisi quia obscuratum est insipiens cor eorum, et rationali mente, qua unum deum colere, venerari, adorare debuerunt, idola per sacrificia sacrilega coluerunt, et mutatus est in animis eorum limpidissimus honor unius dei in sanguineos diversorum deorum cultus?
CAE_s_100A	secundum praeceptum est: non assumes nomen domini dei tui in vanum; secunda plaga est ranarum multitudo per omnem aegyptum.
CAE_s_100A	Dicitur enim et est veritas, sicut ipse dixit: ego sum via et veritas et vita; et qui de deo recte praedicat, veritatem praedicat.
CAE_s_100A	Qui vero heretica pravitate aliquid sentit, magis enim ranarum modo in paludibus inmunditiae importunitate et loquacitate strepit, quam ecclesiastica soliditate loquatur.
CAE_s_100A	Ideo heretici ranis comparantur, quia magis in vanitate falsitatis de deo strepunt, quam in veritate rectae fidei loquuntur.
CAE_s_100A	Tertium praeceptum est: memento ut diem sabbati sanctifices.
CAE_s_100A	In sabbato vero quaedam requies animarum fidelium designatur, qua a mundanis cupiditatibus liberae in dilectione dei et proximi requiescunt, sicut dictum est: vacate, et videte quoniam ego sum deus.
CAE_s_100A	Huic tranquillissimae requiei <contraria est> inordinatissima saecularium voluptatum inquietudo, quae cinifis comparantur; quae scilicet cinifes tertia plaga sunt natae.
CAE_s_100A	Nam saeculares curae insidentes animo oculum cordis excaecant et conturbant, et a vacatione divinae contemplationis avertunt.
CAE_s_100A	Quartum praeceptum est: honora patrem tuum et matrem tuam.
CAE_s_100A	Huic contraria est quarta aegyptiorum plaga, musca canina.
CAE_s_100A	Nihil tam caninum est, quam illos qui genuerunt non honorare; vel magis spiritaliter dum deus pater et mater ecclesia recta fide vel digno honore non colitur.
CAE_s_100A	Quintum praeceptum est: non moechaberis; quinta plaga est mors in pecora aegyptiorum.
CAE_s_100A	Quid est homo, qui libidinem suam ratione sibi data in seipso non cohercet, nisi pecus irrationale?
CAE_s_100A	de quibus dicitur: et homo, cum in honore esset, non intellexit; comparatus est iumentis insipientibus, et similis factus est illis.
CAE_s_100A	Quid talem sequitur, nisi mors aeterna tormentorum? ideo homini ratio est data, ut castiget se ipsum, et prohibeat in se carnales motus et illicitas concupiscentias; et si laborat hic in continendo aliquid, gaudet iterum in remunerando: nam si opus fatigat, merces consolatur.
CAE_s_100A	Sextum praeceptum est: non occides; sexta plaga est, pustulae et vulnera in corpore.
CAE_s_100A	Tabescunt animae homicidales, ardent ira, bulliunt invidia: quia per iram homicidii fraternitatis amor deperit.
CAE_s_100A	Sicut vesica et vulnus corpus urit, ita et invidia et homicidii voluntas animam urit; et si possemus videre animas homicidarum, plus plangeremus quam putrescentia corpora ulceratorum.
CAE_s_100A	Praeceptum septimum est: non furaberis; et septima plaga est grando in fructibus.
CAE_s_100A	Nemo enim habet iniustum lucrum sine iusto dampno; verbi gratia, qui furatur, acquirit vestem, sed caelesti iudicio amittit fidem.
CAE_s_100A	Vbi lucrum, ibi dampnum: visibiliter lucrum, invisibiliter dampnum.
CAE_s_100A	Fames frugum in grandinis tempestate comparatur: fames enim meritorum in furto avaritiae acquiritur, et maior fames est et periculosior plaga et gravior est mors interioris hominis quam exterioris.
CAE_s_100A	Octavum praeceptum est: falsum testimonium non dices; octava plaga locusta, animal dente noxium.
CAE_s_100A	Quid autem vult falsus testis, nisi mordendo nocere, et consumere mentiendo, apostolo teste, qui ait: si mordetis et comeditis invicem, videte ne ab invicem consumamini?
CAE_s_100A	nonum praeceptum est: non concupisces uxorem proximi tui; nona plaga est densae tenebrae.
CAE_s_100A	Quae enim tenebrae tam densae sunt, quam caritatis fedus in proximo disrumpere, et castitatis iura in seipso violare?
CAE_s_100A	qui enim uxorem alterius per adulterium concupiscit, et spiritum sanctum a seipso repellit, et alium cogit a se pati, quod ipse non vult ab altero pati.
CAE_s_100A	Decimum praeceptum est: non concupisces ullam rem proximi tui; decima plaga est mors primogenitorum.
CAE_s_100A	Nemo enim operatur bene, nisi fides praecesserit.
CAE_s_100A	O homo, primogenitus tuus est rationalis fides tua: omnia enim opera tua bona filii tui sunt spirituales, qui fiunt in caritate.
CAE_s_100A	Si rem alienam concupiscis occulte, interius fidem perdis, et ecce primogenitum perdis.
CAE_s_100A	Qui fidem perdiderit, quid amplius habet perdere? sicut in filiis ad ius hereditarium nihil carius est primogenito, ita ad capessendam hereditatem aeternam nihil fortius est fide, quae per caritatem operatur.
CAE_s_100A	Sciendum quoque est, decem praecepta legis duobus praeceptis evangelicis, id est, dilectione dei et proximi impleri.
CAE_s_100A	Nam tria praecepta, quae in priori tabula conscripta fuere, ad dilectionem dei pertinent; in secunda vero tabula septem praecepta inscripta sunt, quorum unum est honora patrem et matrem tuam: quae omnia proculdubio ad dilectionem proximi pertinere dinoscuntur.
CAE_s_100A	Et hoc est quod in evangelio legimus dominum dixisse: in hiis duobus praeceptis tota lex pendet et prophetae.
CAE_s_100A	Et item iacobo dicente apostolo legimus: qui autem offenderit in uno, factus est omnium reus.
CAE_s_100A	Quid est, in uno offendere, et omnia perdere, nisi de caritatis praecepto cecidisse, sine qua iuxta apostolum nihil in virtutibus prodesse ostenditur, et in omnibus aliis praeceptis offendisse?
CAE_s_100A	haec quoque decem praecepta decem cordarum psalterio comparantur: tria in una tabula, ad deum pertinentia: septem in altera tabula, ad proximum; quorum primum est honora patrem tuum et matrem tuam, secundum non moechaberis, tertium non occides, quartum non furtum facies, quintum non falsum testimonium dices, sextum non concupisces uxorem proximi tui, septimum non concupisces ullam rem proximi tui.
CAE_s_100A	Haec septem iunge ad tria prima, ut cantare possis canticum novum decem cordarum; quas cordas si ordinate tangis, utrumque eris, et citharista et venator, et cadent ante te decem bestiae saevissimae.
CAE_s_100A	Tangis secundam, qua non accipis nomen domini dei tui in vanum: cecidit bestia erroris nefandarum heresum.
CAE_s_100A	Tangis tertiam, ubi pro spe quietis facis quicquid facis: interficitur crudelior ceteris bestiis, id est, amor saeculi huius.
CAE_s_100A	Tangis quartam cordam, qua parentes honorantur: occiditur bestia impietatis.
CAE_s_100A	Tangis quintam cordam, non moechaberis: cadit bestia, id est, omnium libidinum inmunditia.
CAE_s_100A	Tangis sextam cordam, non occides: suffocatur bestia crudelitatis et irae.
CAE_s_100A	Tangis septimam cordam, non furtum facies: perit bestia rapacitatis.
CAE_s_100A	Tangis octavam cordam, non falsum testimonium dices: cadit bestia falsitatis.
CAE_s_100A	Tangis nonam, non concupisces uxorem proximi tui: eliditur bestia cogitationis adulterinae.
CAE_s_100A	Aliud est cogitationi non consentire, aliud est opere non perpetrare; et ideo duo sunt praecepta contra fornicationem: ibi non moechaberis, hic non concupisces uxorem proximi tui.
CAE_s_100A	Tangis decimam, non concupisces rem proximi tui: interficitur bestia omnium malorum <radix> cupiditas.
CAE_s_100A	Ita cadentibus omnibus bestiis securus cantabis: benedictus dominus deus meus, qui docet manus meas ad praelium, et digitos meos ad bellum.
CAE_s_100A	Non solum has primarias decem bestias occidis, sed earum quoque catulos; nam multa capita sunt sub istis capitibus: in singulis cordis, non singulas bestias, sed greges bestiarum interficis.
CAE_s_100A	Et tunc cantabis canticum cum amore et dilectione decem cordarum domino deo tuo, qui est misericordia et refugium tuum, susceptor tuus et liberator tuus, liberans animam tuam de ore leonis et de medio catulorum leonum.
CAE_s_100A	Isti sunt thesauri nostri.
CAE_s_109	 De exploratoribus et de quadraginta annis transactis in heremo.
CAE_s_109	Quadraginta isti anni, fratres carissimi, de quibus modo, cum divina lectio legeretur, audivimus, quod filii israhel per longissimos viae circuitus in heremo commorati sunt, difficiles ac duros praesentis vitae humanarum miseriarum exprimebant labores.
CAE_s_109	Vnde propter nimia peccata, quae in hac vita abundant, de sexcentis milibus non plus quam duo viri repromissionis terram intraverunt, sicut ipse dominus loquitur ad incredulum populum: quia, inquit, murmurastis contra me, non introibitis terram pro qua iuravi patribus vestris: parvulos autem vestros introducam in terram quae vobis displicuit.
CAE_s_109	Senior ille populus, fratres carissimi, qui propter incredulitatem in deserto mortuus est, significavit priorem populum iudaeorum; parvuli vero illi, id est, iunior populus figuravit populum gentium.
CAE_s_109	Sicut enim seniore populo mortuo iunior terram repromissionis accepit, ita reprobato populo iudaeorum iunior populus christianorum gratiam divinae benedictionis obtinuit.
CAE_s_109	Duo ergo fuerunt, qui contra murmurantem populum clamabunt, ut, si propicius esset dominus, traderet illis terram lacte et melle manantem.
CAE_s_109	Et forte ipsi duo sunt, quos legimus uvam mirae magnitudinis in ligno suspensam ad israheliticum populum detulisse.
CAE_s_109	Tamen, fratres carissimi, non transitorie vel neglegenter, sed cum ingenti tremore considerandum est illud quod supra dictum est, quia de sexcentis milibus duo tantum terram repromissionis ingressi sunt.
CAE_s_109	Haec ergo audiant, qui ita deum misericordem esse volunt, ut iustum esse non credant.
CAE_s_109	Si enim diligenter adtendimus, fratres carissimi, et erga illa sexcenta milia, quae in heremo mortua fuerunt, deus noster misericors fuit, et illis duobus, qui terram repromissionis intraverunt, iustus apparuit.
CAE_s_109	Quomodo non fuit misericors, qui eos per quadraginta annos reservavit et expectavit ad poenitentiam; et non solum converti noluerunt, sed etiam frequenti rebellione contra dominum murmurantes ad peccatorum suorum cumulum graviorem semper sarcinam addiderunt?
CAE_s_109	quomodo non est misericors, qui nos tanto tempore expectat, ut corrigamur?
CAE_s_109	numquid tam prolixa misericordia potest iusto iudici deo auferre iustitiam?
CAE_s_109	quanto enim diutius expectat, tanto gravius vindicat.
CAE_s_109	Quando enim prolixis temporibus peccamus, et nihil mali a domino sustinemus, patientia est, non neglegentia: non ille potentiam perdidit, sed nos ad paenitentiam reservavit.
CAE_s_109	Ergo et illis qui in heremo mortui sunt misericors fuit, quos tanta longanimitate sustinuit; et illis duobus iustus, quos fidei merito in terram repromissionis induxit.
CAE_s_109	Sed dicit aliquis, quod, etiam si egissent paenitentiam, terram repromissionis intrare non potuissent, quia deus diffinitam de illis dederat sententiam, dicens: non intrabitis terram pro qua iuravi patribus vestris, sed in solitudine iacebunt cadavera vestra.
CAE_s_109	Non ita est, fratres carissimi: atque utinam tam cito peccator homo recurrat ad paenitentiam, quam cito deus etiam diffinitam vult mutare sententiam.
CAE_s_109	Audi ipsum dominum per prophetam spem maximam humano generi promittentem: repente, inquid, loquar ad gentem, ut pro peccatis suis faciam eis malum: et si pro iniquitatibus suis egerint paenitentiam, et ego paenitentiam agam super malo, quod locutus sum ut facerem eis, et non faciam.
CAE_s_109	Videte, fratres, quanta sit circa nos pietas dei nostri, et agnoscite utrum velit negare misericordiam, qui ad conversionem nostram suam desiderat mutare sententiam.
CAE_s_109	Convertamur ergo, fratres carissimi, nec emendationem nostram ad extremum vitae nostrae tempus differre velimus, sed audiamus prophetam dicentem: nolite tardare converti ad dominum, nec differatis de die in diem, quia nescitis quae superventura pariat dies.
CAE_s_109	O homo, quare differs de die in diem, forte hodie habiturus ultimum diem?
CAE_s_109	semper ergo, fratres carissimi, cum ingenti timore et tremore ad memoriam revocemus, quod tanta sit apud deum nostrum iustitia, ut, sicut iam supra dictum est, de sexcentis milibus duo tantum terram repromissionis intraverint.
CAE_s_109	Haec si humili et contrito corde adsidue cogitare voluerimus, salubrem nobis metum incutientes, medicamenta nobis de alienis vulneribus faciemus, et aliorum mors proficiet ad nostram salutem.
CAE_s_109	Qui tamen sint duo isti, qui iudaeorum populum ad terram repromissionis invitant, vel quid spiritaliter significent, diligenter adtendite.
CAE_s_109	Duo isti novum et vetus testamentum significant: istis enim duobus ducibus, id est, novo et veteri testamento ad terram verae repromissionis, id est, ad aeternam beatitudinem pervenitur.
CAE_s_109	De istis duobus testamentis legimus: in medio duorum animalium cognosceris; vetus namque et novum testamentum, etsi aliquibus locis in litera discrepant, tamen in veritate concordant, et diverso genere duo unum loquuntur.
CAE_s_109	Sed et aliter duo isti intellegi possunt: duobus ducibus enim ad terram repromissionis ascenditur, quia ad christum historia et allegoria, fide et operibus, caritate dei et caritate proximi pervenitur.
CAE_s_109	Iterum atque iterum rogo vos, fratres, et ammoneo, ut istam severitatem et iustum iudicium dei, quo senior ille populus pro peccato murmurationis in deserto consumptus est, cum grandi semper metu et sollicitudine cogitemus, et sic amemus dei misericordiam, ut tamen iustitiam timeamus.
CAE_s_109	Parcit modo, sed non tacet; tacet sed non semper tacebit. Modo enim pro ineffabili pietate sua non solum nos ammonet, sed etiam rogat, ut nos a peccatis mortiferis revocemus.
CAE_s_109	Audiamus illum, dum rogat, ne nos postea non audiat ille, dum iudicat.
CAE_s_109	Audiamus eum per prophetam dicentem: fili, inquid, miserere animae tuae placens deo.
CAE_s_109	Quid ad haec respondes, humana fragilitas? deus te rogat ut tui miserearis, et non vis; causam tuam apud te agit, et a te non potest impetrare.
CAE_s_109	Et quomodo te audit ille in die iudicii supplicantem, cum te eum pro te ipso nolueris audire rogantem?
CAE_s_109	quis enim non expavescat et metuat, fratres carissimi, quod pro quadraginta dierum spatio quadraginta annis populus iudaeorum poenam recipere meretur in heremo?
CAE_s_109	si enim pro unius diei culpa unius anni spatium repensandum est poenae, nos, qui tanta cotidie peccata committimus, si elemosinarum vel paenitentiae non subvenerint medicamenta, timeo ne vobis non inferantur temporalia, sed aeterna supplicia.
CAE_s_109	Et quia calidis vulneribus solent medicamenta celerius subvenire, quotienscumque peccaverimus, non expectemus mortifera securitate vulnera ipsa putrescere, nec iterum vulnera vulneribus augeamus; sed continuo ad spiritalem medicum recurrentes, salutem recipere festinemus.
CAE_s_109	Et ideo quomodo quando in corpore vulnus accipimus, si statim medicamenta requirimus, cito sanitatem recipere poterimus; ita, si mora fuerit, necesse est ut tardius ad sanitatem plaga ipsa redeat, aut aliqua foeda cicatrix in corpore nostro remaneat.
CAE_s_109	Si haec in corpore facimus, quanto magis in animae vulneribus adhibere debemus, ubi ad imaginem dei et similitudinem facti sumus?si tantam curam inpendimus corpori, quod velimus nolimus in pulverem redigendum est, quantum sollicitudinis curam erga salutem animae debemus adponere, ut, sicut dicit apostolus, sine macula vel ruga mereamur ante tribunal aeterni iudicis apparere; ne forte, si multis peccatorum vulneribus lacerati et vitiorum pannis sordentibus involuti ad illud nuptiale convivium venerimus, dicatur nobis illud quod ipse sponsus caelestis in evangelio dixit: amice, quomodo huc intrasti, non habens vestem nuptialem?
CAE_s_109	avertat a nobis deus illud quod sequitur.
CAE_s_109	Cum enim haec peccator ille audiens obmutuisset, dixit pater familias: ligate illi manus et pedes, et proicite in tenebras exteriores, ibi erit fletus et stridor dentium.
CAE_s_109	Ecce qualem sententiam accepturi sunt, qui maiorem de corpore quam de anima sollicitudinem gerunt, et plus cogitant qualiter caro sua parvissimo tempore vivat in oculis hominum, quam quomodo anima sua ornata bonis operibus ad beatitudinem vel similitudinem perveniat angelorum.
CAE_s_109	Haec ergo, fratres carissimi, sicut superius supplicavi, si adtentius voluerimus cogitare, remedia nobis in die necessitatis adquirimus; ut cum dies iudicii venerit, non cum impiis et peccatoribus puniamur, sed cum iustis et deum timentibus ad aeterna praemia feliciter veniamus: auxiliante domino nostro iesu christo, cui est honor et imperium cum patre et spiritu sancto in saecula saeculorum. Amen.
CAE_s_142	 De eo quod de domino et salvatore nostro scriptum est: ascendet sicut virgultum et sicut radix de terra sitienti.
CAE_s_142	De domino ac salvatore nostro, fratres dilectissimi, ante multa tempora prophetatum est: ascendet sicut virgultum, et sicut radix in terra sitienti.
CAE_s_142	Quare ut radix? ideo: non est species illi, neque honor.
CAE_s_142	Passus est, humiliatus est, consputus est: non habebat speciem; homo apparebat, cum deus esset.
CAE_s_142	Sed quomodo radix non est pulchra, sed intus habet vim pulchritudinis suae ---.
CAE_s_142	Adtendite, fratres mei, videte misericordiam dei.
CAE_s_142	Adtendis arborem pulchram, amoenam, foliis virentem, fructibus opulentam, laudas.
CAE_s_142	Delectat aliquid de fructu carpere, sub umbra eius sedere et requiescere ab aestu: laudas totam illam pulchritudinem.
CAE_s_142	Si radix ostendatur tibi, nulla pulchritudo in ea est.
CAE_s_142	Noli contemnere quod abiectum est: inde processit quod miraris.Vt radix in terra sitienti.
CAE_s_142	Adtendite modo claritatem arboris.
CAE_s_142	Crevit ecclesia, crediderunt gentes, victi sunt terrae principes sub nomine christi; ut essent victores in orbe terrarum, positum est collum eorum sub iugo christi.
CAE_s_142	Persequebantur ante christianos propter idola: persequuntur idola propter christum.
CAE_s_142	Omnes confugiunt ad auxilium ecclesiae, in omni pressura, in omni tribulatione sua.
CAE_s_142	Crevit illud granum sinapis, factum est maius super omnia holera; veniunt volatilia caeli, superbi saeculi, et requiescunt sub ramis eius.
CAE_s_142	Vnde haec tanta pulchritudo? de nescio qua radice surrexit.
CAE_s_142	Et ista pulchritudo in magna gloria est.
CAE_s_142	Quaeramus radicem: consputus est, humiliatus est, flagellatus est, crucifixus est, vulneratus est, contemptus est.
CAE_s_142	Ecce hic species non est: sed in ecclesia gloria radicis pollet.Ergo ipsum describit sponsum, illum contemptum, inhonoratum, abiectum.
CAE_s_142	Sed modo videre habetis arborem, quae surrexit de ista radice, et implevit orbem terrarum.
CAE_s_142	Radix in terra sitienti.
CAE_s_142	Non est species illi, neque honor: et vidimus illum, et non habuit speciem neque decorem.
CAE_s_142	Nonne hic est fabri filius? quam non habuit decorem, ut diceretur: nonne verum dicimus, quoniam daemonium habes?
CAE_s_142	in nomine ipsius daemonia fugiebant: et illi obicitur, quia daemonium habebat.
CAE_s_142	Sed quare hoc? vidimus eum, et non habebat speciem neque decorem.
CAE_s_142	Quae est species illius intus, ubi non videbatur?
CAE_s_142	in principio erat verbum, et verbum erat apud deum, et deus erat verbum.
CAE_s_142	Quae est species illius? qui cum in forma dei esset, non rapinam arbitratus est esse aequalis deo.
CAE_s_142	Et ubi visus est non habere speciem neque decorem?
CAE_s_142	et non habuit speciem, sed vultus eius abiectus, et deformis positio eius ab omnibus hominibus: homo in plaga.
CAE_s_142	In plaga homo, ante plagam deus, post plagam homo deus.
CAE_s_142	Homo in plaga, et qui sciat ferre infirmitates.
CAE_s_142	Infirmitates quorum? ipsorum, a quibus patiebatur.
CAE_s_142	Medicus ferebat infirmitates freneticorum; et cum ipse crucifigeretur, orabat et dicebat: pater, ignosce illis, quia nesciunt quid faciunt.
CAE_s_142	Adtendite, amemus sponsum: quanto magis deformis nobis commendatur, tanto carior, tanto dulcior est factus sponsae.
CAE_s_142	Propter quod et avertit se.
CAE_s_142	Avertit se, ne illum intellegerent illi, qui eum crucifigebant.
CAE_s_142	Facies eius iniuriata est, nec magni aestimata est. Facies eius iniuriata est, nec magni aestimata est.
CAE_s_142	Hic infirmitates nostras portat, et pro nobis in doloribus est: et nos existimavimus illum in doloribus esse, et in plaga, et in poena.
CAE_s_142	Ipse autem vulneratus est propter peccata nostra, et infirmatus est propter iniquitates nostras.
CAE_s_142	Eruditio pacis nostrae in eum, livore eius sanati sumus.
CAE_s_142	Omnes ut oves erravimus, et dominus tradidit illum pro peccatis nostris.
CAE_s_142	Evangelium est, an prophetia? quid dicunt contra ista iudaei?
CAE_s_142	nonne mirum est, audire illos ista, habere illos ista, legere illos ista, non invenire de quo dici potuerit, nisi de illo uno qui in evangelio praedicatur per orbem terrarum, et adhuc non esse christianos, sed sic illos esse caecos adversus evidentissima eloquia prophetarum?
CAE_s_142	noli mirari caecitatem iudaeorum de christo.
CAE_s_142	Ecce transit quod dicitur de sponso, incipit dici et de sponsa; et quomodo in sponso mirabaris caecitatem iudaeorum, sic in sponsa miraberis caecitatem haereticorum.
CAE_s_142	Iam modo miremur caecitatem iudaeorum. Dominus tradidit illum pro peccatis nostris; et ipse, quoniam male tractatus est, non aperuit os.
CAE_s_142	Vt ovis ad immolandum ductus est; et ut agnus ante eum qui se tonderet fuit sine voce, sic non aperuit os suum.
CAE_s_142	In humilitate iudicium eius sublatum est.
CAE_s_142	Et ne contemnas, generationem eius quis enarrabit? quam generationem?
CAE_s_142	ante luciferum genui te.
CAE_s_142	Ecce una generatio, ante luciferum: ante omnia quae facta sunt, ante omnes angelos, ante omnem creaturam.
CAE_s_142	Quare? quia omnia per ipsum facta sunt.
CAE_s_142	Sed forte secunda eius generatio narratur.
CAE_s_142	Quis illam narrat? fide concipitur, masculus non accedit, uterus virginis tumet: procedit tamquam sponsus de thalamo suo.
CAE_s_142	Mirabilis ista generatio. Mirabilis est humana, quia sine patre: mirabilis illa, quia sine matre.
CAE_s_142	Vt ovis ad immolandum ductus est, et ut agnus ante eum qui se tonderet, sic non aperuit os suum.
CAE_s_142	In humilitate iudicium eius sublatum est.
CAE_s_142	Generationem eius quis enarrabit? quoniam tolletur de terra vita eius.
CAE_s_142	Resurrectionem eius praedicat.
CAE_s_142	Videtis quia vere dominus (quasi possit quid nisi vere veritas) hoc dicebat: quae scripta sunt in lege et prophetis et psalmis de me.
CAE_s_142	Quia oportebat christum pati, audistis.
CAE_s_142	Et resurgere, modo audistis: quoniam tolletur de terra vita eius.
CAE_s_142	Et praedicari in nomine eius paenitentiam et remissionem peccatorum per omnes gentes, incipiens ab hierusalem: audietis illud et ab isto propheta.
CAE_s_142	Non quia debemus prophetam praeponere domino: praeco praecessit, iudex secutus est: non sua, sed iudicis verba praeco dicebat; et iudex consequens verba sua in praecone firmavit.
CAE_s_142	Quoniam tolletur de terra vita eius.
CAE_s_142	Ab iniquitatibus populi mei ductus est ad mortem.
CAE_s_142	Audiebatis modo dicentem illis: quid vobis feci? si invenistis in me peccatum, arguite.
CAE_s_142	Et illi: crucifige, crucifige: ut putabant, hominem, tamen innocentem.
CAE_s_142	Ergo, ab iniquitatibus populi mei ductus est ad mortem.
CAE_s_142	Dabo ergo malos pro sepultura eius.
CAE_s_142	Quid est hoc, dabo malos pro sepultura eius, et divites pro morte eius?
CAE_s_142	malos propter sepulturam, divites propter mortem.
CAE_s_142	Dives ille ab arimathia ioseph, cum dominus penderet in cruce, intravit ad pilatum, et petiit corpus eius: obsecutus est, ut sepeliret.
CAE_s_142	Dati sunt divites pro morte eius: sepelivit pauperem, in quo divitias requirebat.Ergo, divites propter mortem eius.
CAE_s_142	Quod postea dixit, primo factum est: quod primo dixit, postea factum est.
CAE_s_142	Malos pro sepultura eius.
CAE_s_142	Vbi ostendimus? intraverunt iudaei ad pilatum, et dixerunt ei: domine, audivimus quia ille planus, id est, ille inpostor dixit discipulis suis quia resurrecturus erit occisus: iube custodiatur sepulcrum, ne forte veniant discipuli eius nocte, et auferant eum, et fiat error maior priore.
CAE_s_142	Ait illis pilatus: habetis milites, ite, custodite sicut vultis.
CAE_s_142	Acceperunt milites, posuerunt ibi.
CAE_s_142	Mali sunt isti: ipsi dati sunt propter sepulturam eius ad custodiendum.
CAE_s_142	Sed unde probamus, quia mali sunt? milites erant innocentes missi: iudex eis praecepit; venerunt ad sepulcrum, custodierunt.
CAE_s_142	Audi quia mali sunt: lege evangelium.
CAE_s_142	Posteaquam resurrexit dominus, et viderunt angelum, conterriti et consternati sunt.Quando dictum est aliis nolite timere vos, isti timore perculsi, quia fide sublevati non sunt.
CAE_s_142	Et tamen cum ista scirent, venerunt ad iudaeos, dixerunt illis ista omnia.
CAE_s_142	Dixerunt iudaei: damus vobis pecuniam.
CAE_s_142	Ergo mali erant: veritatem absconderunt, mendacium vendiderunt.
CAE_s_142	Et quomodo mendacium vendiderunt? non mirum, mendacium vendiderunt, mendacium caeci caecis.
CAE_s_142	Dicite, dictum est illis, quia dormientibus nobis venerunt discipuli eius, et subtraxerunt eum.
CAE_s_142	O vanitas vendens vanitatem, vanitatem audituris vanis et credituris! hodieque hoc est apud iudaeos, sic habet ipsa fama, quam vana, quam falsa, quam inanis! testimonium martyrum nolunt audire, ut vivant; et testimonium dormientium audiunt, ut pereant.
CAE_s_142	Si dormiebant custodes, unde potuerunt scire quis illum tulerit de sepulcro?
CAE_s_142	aut vigilabas, male - o male, de quo non sine causa dixit propheta: dabo malos pro sepultura eius - o mali, o pessimi, aut vigilabatis, et custodire debuistis; aut dormiebatis, et quid sit factum nescitis.
CAE_s_142	Impletum est enim quod spiritus sanctus per psalmistam multum ante praedixerat: cogitaverunt consilium, quod non potuerunt stabilire.
